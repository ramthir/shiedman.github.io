---
title: 卷五十_仲尼燕居第二十八
category: 礼记正义
author: 汉·郑玄(注), 唐·孔颖达(疏)
date: 2014-05-26 14:32:48 +0800
permalink: /books/Liji/53.html
layout: book_page
---

<span class="q">陆曰：“郑云：‘善其不倦，燕居犹使三子侍，言及於礼。著其字，言可法也。退朝而处曰燕居。’”</span>

[疏]正义曰：案郑《目录》云：“名曰《仲尼燕居》者，善其不倦，燕居犹使三子侍之，言及於礼。著其字，言事可法。退朝而处曰燕居。此於《别录》属《通论》。”此之一篇是仲尼燕居，子张、子贡，言游三子侍侧，孔子为说礼事，各依文解之。



仲尼燕居，子张、子贡、言游侍，纵言至於礼。<span class="q">言游，言偃，子游也。纵言，汎说事。<span class="q">○</span>燕，於见反。汎，芳剑反。</span>子曰：“居！女三人者，吾语女礼，使女以礼周流，无不遍也。”<span class="q">“居，女三人者”，女三人且坐也，使之坐。凡与尊者言，更端则起。<span class="q">○</span>女音汝，后同，本亦作汝。语，鱼据反，下及注“语女”皆同。遍音遍。</span>

[疏]“仲尼”至“遍也”。<span class="q">○</span>正义曰：此一节论问更端，三子陪侍夫子，欲语以礼之大纲。<span class="q">○</span>“纵言至於礼者”，纵，谓放纵。仲尼与三子等放纵广言，汎说诸事，遂至於礼。<span class="q">○</span>“使女以礼周流，无不遍也”，周流，谓周旋流转，言我使女等恒以礼周旋流转，无不遍於天下。



子贡越席而对曰：“敢问何如？”<span class="q">对，应也。</span>子曰：“敬而不中礼谓之野，恭而不中礼谓之给，勇而不中礼谓之逆。”子曰：“给夺慈仁。”<span class="q">夺，犹乱也，巧言足恭之人似慈仁，实鲜仁。特言是者，感子贡也。子贡辨，近於给。<span class="q">○</span>中，丁仲反，下同。给音急，徐渠急反，又其劫反，下同。足，将注反，又如字。鲜，仙浅反。近，附近之近。</span>

[疏]“子贡”至“慈仁”。<span class="q">○</span>正义曰：此一节明子贡问礼，辨而不让，夫子因感而喻之。言若不中礼，则於事为失。“敬而不中礼谓之野”者，野，谓鄙野。虽有恭敬，而不合礼，是谓鄙野之人，无所知也。“恭而不中礼谓之给”者，给，谓捷给、便僻。足恭而不合礼，是谓捷给足恭之貌。“勇而不中礼谓之逆”，逆，谓逆乱，虽有壮勇而不合礼，则为逆乱。<span class="q">○</span>“子曰：给夺慈仁”者，言捷给之人貌为恭敬，似慈爱宽仁，而实不慈仁，但其貌夺乱真慈仁也。故注云“特言是者，感子贡也。子贡辨，近於给”。



子曰：“师，尔过，而商也不及。子产犹众人之母也，能食之，不能教也。”<span class="q">过与不及，言敏、钝不同，俱违礼也。众人之母，言子产慈仁，多不矜庄，又与子张相反。子产尝以其乘车济冬涉者，而车梁不成，是慈仁亦违礼。<span class="q">○</span>食音嗣。敏顿，徒逊反。乘，绳证反，又如字。</span>

[疏]“子曰”至“教也”。<span class="q">○</span>正义曰：以上经子贡辨而捷给，不中於礼，故此经因明不中礼之人，亦言子张之过，子夏不及，子产之恩惠、不能教也。<span class="q">○</span>“子产犹众人之母也”者，言父义母慈，父能教而不能爱，母则能爱而不能教，言子产若众人之母，但能恩慈食之，不能严厉教之。<span class="q">○</span>注“过与”至“违礼”。<span class="q">○</span>正义曰：敏、钝不同者，师也过，是於事敏疾；商也不及，是於事迟钝，故言“敏、钝不同”。云“子产尝以其乘车济冬涉者，而车梁不成”者，《孟子》云“子产听郑国之政，以其乘车济人於溱洧。孟子曰：‘惠而不知为政。岁十一月，徒杠成。十二月，舆梁成，民未病涉也’。”是郑约《孟子》为注。既言十一月、十二月，明是济冬涉者。



子贡越席而对曰：“敢问将何以为此中者也。”子曰：“礼乎礼！夫礼所以制中也。”<span class="q">礼乎礼，唯有礼也。</span>子贡退，言游进曰：“敢问礼也者，领恶而全好者与？”子曰：“然。”<span class="q">领，犹治也。好，善也。<span class="q">○</span>与音馀，下“无相与”同。</span>“然则何如？”子曰：“郊社之义，所以仁鬼神也。尝禘之礼，所以仁昭穆也。馈奠之礼，所以仁死丧也。射乡之礼，所以仁乡党也。食飨之礼，所以仁宾客也。<span class="q">仁，犹存也，凡存此者，所以全善之道也。郊社、尝禘、馈奠，存死之善者也。射乡、食飨，存生之善者也。郊有后稷，社有句龙。<span class="q">○</span>昭穆，上遥反，穆亦作缪，音同。食飨，音嗣，注同。句，古侯反。</span>子曰：“明乎郊社之义、尝禘之礼，治国其如指诸掌而已乎！是故以之居处有礼，故长幼辨也。以之闺门之内有礼，故三族和也。以之朝廷有礼，故官爵序也。以之田猎有礼，故戎事闲也。以之军旅有礼，故武功成也。是故宫室得其度，量鼎得其象，味得其时，乐得其节，车得其式，鬼神得其飨，丧纪得其哀，辨说得其党，官得其体，政事得其施，加於身而错於前，凡众之动得其宜。”<span class="q">治国指诸掌，言易知也。郊社、尝禘，尊卑之事，有治国之象焉。辨，别也。三族，父、子、孙也。凡言得者，得法於礼也。量，豆、区、斗、斛也。味，酸苦之属也。四时有所多，及献所宜也。式，谓载也，所载有尊卑。辨礼之说，谓礼乐之官教学者。党，类也。体，尊卑异而合同。<span class="q">○</span>长，丁丈反，后皆同。量音谅，注及下同。错，七故反，本又作措，后同。易，以豉反。别，彼列反，下“其别”同。区，乌侯反。</span>子曰：“礼者何也？即事之治也。君子有其事，必有其治。治国而无礼，譬犹瞽之无相与！伥伥乎其何之？譬如终夜有求於幽室之中，非烛何见？若无礼，则手足无所错，耳目无所加，进退揖让无所制。是故以之居处，长幼失其别，闺门三族失其和，朝廷官爵失其序，田猎戎事失其策，军旅武功失其制，宫室失其度，量鼎失其象，味失其时，乐失其节，车失其式，鬼神失其飨，丧纪失其哀，辨说失其党，官失其体，政事失其施，加於身而错於前，凡众之动失其宜。如此，则无以祖洽於众也。”<span class="q">凡言失者，无礼故也。策，谋也。祖，始也。洽，合也。言失礼无以为众倡始，无以合和众。<span class="q">○</span>治，直吏反，下“其治”、“治国”并同。瞽音古。相，息亮反。伥，敕良反，无见貌。策，初革反。为众，于伪反，又如字。倡，尸亮反。</span>

[疏]“子贡”至“众也”。<span class="q">○</span>正义曰：此一节明子游问礼，夫子为说礼之事。凡有三节，各随文解之。<span class="q">○</span>“领恶而全好者与”，领，治也；好，善也；“与”是语辞。子游问礼之为体，治去恶事而留全善事者与？子曰然。然，犹如是，夫子答以礼之为意，如是领恶全善也。<span class="q">○</span>“然则何如”者，子游既闻夫子称治恶全好之事，更问夫子治恶全好之事如何。<span class="q">○</span>“子曰：郊社之义，所以仁鬼神也”者，仁，谓仁恩，相存念也。郊社之祭，所以存念鬼神也。<span class="q">○</span>“馈奠之礼，所以仁死丧也”者，谓人之初死，设此馈食之奠，所以存念死丧。此以上皆是存留死事之善者，善事既全，则恶事除去也。<span class="q">○</span>“射乡之礼，所以仁乡党也”，射，谓乡射；乡，谓乡饮酒也。礼：乡党中有乡射，有乡饮酒者，存乡党故也。然射在乡上者，欲明乡射与乡饮酒别也。此“仁乡党”及下“仁宾客”皆是存生之善者也。<span class="q">○</span>注“郊有后稷，社有句龙”。<span class="q">○</span>正义曰：注称此者，解经郊社仁鬼神之义。鬼神，谓人之鬼神，故以后稷、句龙言之。此鬼神与昭穆死丧相类，故知非阴阳七八九六之鬼神也。<span class="q">○</span>“子曰”至“其宜”。<span class="q">○</span>正义曰：前经明郊社等之礼各有所由，故此经更广明郊、社、尝、禘明而用之，则有功也；又广明诸礼所用有功之事。<span class="q">○</span>“治国其如指诸掌而已乎”者，郊、社，所以祭天地；尝、禘，所以祭宗庙，皆是事之难者。若能明之得理，则治之诸事，其如指掌中之物，言其易了。<span class="q">○</span>“是故宫室得其度”者，前经以说明乎郊、社、尝、禘，治国如指物於掌中，此以下明治国诸事各得其所。“宫室得其度”者，度，谓制度，高下大小得其依礼之度数。凡言得者，皆得法於礼也。<span class="q">○</span>“量鼎得其象”者，象，谓法象，言斛斗之量，三牲之鼎，各得其制，依礼之法象，故《易·系辞》云“以制器者尚其象”。<span class="q">○</span>“味得其时”者，谓春酸夏苦之属，得其依礼之时。<span class="q">○</span>“乐得其节”者，谓乐曲之节。<span class="q">○</span>“车得其式”者，式，载也，言所乘之车，各得其所载之尊卑。<span class="q">○</span>“鬼神得其飨”者，谓天神人鬼，各得其飨食也。<span class="q">○</span>“丧纪得其哀”者，谓五服亲疏，各得其哀情也。<span class="q">○</span>“辨说得其党”者，谓分辨论说《诗》、《书》、《礼》、《乐》之等，各得其党类，不乖事之义理。<span class="q">○</span>“官得其体”者，体，谓容体，谓设官分职，各得其尊卑之体。<span class="q">○</span>“政事得其施”者，言布政治事，各得其所施之处也。<span class="q">○</span>“加於身而错於前，凡众之动得其宜”者，合结用礼之功也。错，置也。众，谓万事也。以礼加身，而错置行之於前，则凡万事动用，皆得其所宜也。<span class="q">○</span>注“三族”至“合同”。<span class="q">○</span>正义曰：云“三族，父、子、孙也”者，族，属也。从己而言父、子、孙，於己最近唯父、子、孙耳。案《昏礼》“三族之不虞”，郑注云“三族，谓父昆弟、己昆弟、子昆弟”，与此不同者，彼为请期，恐有期丧废昏，故云三族宜据期丧者，故与此不同。云“量，豆、区、斗、斛也”者，案《春秋左氏》昭三年传云“齐旧四量，四升为豆，各自其四，以登於釜”，注云“四豆为区，四区为釜”。又《律历志》云“十升为斗，十斗为斛”。是豆、区、斗、斛。云“四时有所多，及献所宜也”者，案《周礼·食医》“春多酸，夏多苦，秋多辛，冬多咸”，又《兽人》云“冬献狼，夏献麋”是也。云“式，谓载也”者，谓车有式以载人，故云“式，犹载也”。云“辨礼之说，谓礼乐之官教学者”以下，别云官得其体，政事得其施，则此辨说非政事，故以为礼乐之官教学者。举礼、乐则《诗》、《书》可知。云“党类也”者，言教学各以其书之义类，故云“得其党”。云“体，尊卑异而合同”者，犹人身之有手足，手足异於身而共体，犹若长官与属官，亦尊卑异而共掌一事。<span class="q">○</span>“子曰”至“众也”。<span class="q">○</span>正义曰：前经明诸事得礼，则有其功。此经明诸事失礼，则其事有害。<span class="q">○</span>“即事之治也”者，夫子更广明礼事，更自设问云礼者何也，即事之治理。言万物之治，皆由礼。<span class="q">○</span>“譬犹瞽之无相与！伥伥乎其何之”者，瞽，谓无目，相，谓扶相，言治国无礼，譬犹瞽者无人扶相，伥伥乎何所之適。<span class="q">○</span>“是故以之居处，长幼失其别”者，此以下皆谓无礼有失也，翻前经得礼之事也。长幼失其别者，别即辨也。<span class="q">○</span>“戎事失其策”者，前云戎事闲也，今云失其策者，策，谋也。若失其谋，则不能闲暇也。<span class="q">○</span>“军旅武功失其制”者，前云武功成也，此云失其制，由不成，故失制也。<span class="q">○</span>“政事失其施”者，失施，若春行夏令之属也。<span class="q">○</span>“加於身而错於前，凡众之动失其宜”者，以无礼自加，而错於行事，故万事皆失所宜也。<span class="q">○</span>“如此，则无以祖洽於众也”者，结失礼之恶也。祖，始也；洽，合也。每事如此，则为君上失德，不可为众人之倡始，而使和合者也。



子曰：“慎听之，女三人者！吾语女。礼犹有九焉，大飨有四焉。苟知此矣，虽在畎亩之中，事之，圣人已。两君相见，揖让而入门，入门而县兴，揖让而升堂，升堂而乐阕，下管《象》、《武》，《夏》籥序兴，陈其荐俎，序其礼乐，备其百官。如此而后，君子知仁焉。行中规，还中矩，和鸾中《采齐》，客出以《雍》，彻以《振羽》，是故君子无物而不在礼矣。入门而金作，示情也。升歌《清庙》，示德也。下而管《象》，示事也。是故古之君子，不必亲相与言也，以礼乐相示而已。”<span class="q">犹有九焉，吾所欲语女馀有九也。但大飨有四，大飨，谓飨诸侯来朝者也。四者，谓金再作，升歌《清庙》，下管《象》也。事之，谓立置於位也。圣人已者，是圣人也。县兴，金作也。金再作者，献主君又作也。下，谓堂下也。《象》、《武》，武舞也。《夏》籥，文舞也。序，更也。堂下吹管，舞文、武之乐，更起也。知仁焉，知礼乐所存也。《采齐》、《雍》、《振羽》，皆乐章也。《振羽》、《振鹭》及《雍》，金作，示情也，宾、主人各以情相示也。金性内明，象人情也。示德也，相示以德也，《清庙》颂文王之德。示事也，相示以事也，《武》、《象》武王之大事也。<span class="q">○</span>畎，古犬反。县音玄，注同。阕，苦冗反。籥音药。中，丁仲反，下同。还音旋。齐，本又作荠，在细、在私二反，注同。更音庚，下同。鹭音路。</span>子曰：“礼也者，理也，乐也者，节也。君子无理不动，无节不作。不能《诗》，於礼缪。不能乐，於礼素。薄於德，於礼虚。”<span class="q">缪，误也。素，犹质也。歌《诗》，所以通礼意也。作乐，所以同成礼文也。崇德，所以宴礼行也。《王制》：“曰乐正崇四术，立四教，顺先王《诗》、《书》、礼、乐以造士。春秋教以礼、乐，冬夏教以《诗》、《书》。王大子、王子、群后之大子，卿大夫、元士之適子，国之俊选，皆造焉。则古之人皆知诸侯之礼乐。<span class="q">○</span>缪音谬，注同。行，下孟反，又如字。夏，户嫁反。大子，音泰，下“大子”、下文“大平”同。適，丁历反。选，宣面反。造，才早反，徐七到反。</span>子曰：“制度在礼，文为在礼。行之其在人乎！”<span class="q">文为，文章所为。</span>子贡越席而对曰：“敢问夔其穷与？”<span class="q">见其不达於礼。<span class="q">○</span>夔，求龟反。与音馀。</span>子曰：“古之人与？古之人也！达於礼而不达於乐，谓之素。达於乐而不达於礼，谓之偏。夫夔达於乐，而不达於礼，是以传於此名也，古之人也。”<span class="q">素与偏，俱不备耳。夔达於乐，传世名，此贤人也。非不能，非所谓穷。<span class="q">○</span>传，丈专反，注同。</span>

[疏]“子曰”至“人也”。<span class="q">○</span>正义曰：以前经子游问礼，孔子特为说之。自此以下，孔子总为三人说礼之大意。但於礼之内，大飨为重，故此经特明之。今各随文解之。<span class="q">○</span>“犹有九焉”者，言上经所说礼外，犹有九事焉。今为汝说之。<span class="q">○</span>“大飨有四焉”者，言九事之中，两君相见，大飨有四。四者，谓宾初入门而县兴，揖让而升堂，主人献宾，宾饮讫而乐阕，是一也；宾酢主人，金奏作，主人饮毕而乐阕；是二也；至工入，升歌《清庙》，是三也；歌毕，堂下管《象》、《武》，是四也，是大飨有四焉。<span class="q">○</span>“苟知此矣，虽在畎亩之中，事之，圣人已”者，苟，诚也，谓诚能知此四事，其身虽在畎亩之中，众人奉而事之，立置於位，戴以为君。“圣人已”者，已，谓语辞，言如此者，是圣人也。<span class="q">○</span>“两君相见，揖让而入门”者，诸侯来朝，两君相见，揖让而入门。<span class="q">○</span>“入门而县兴”者，谓锺磬兴而动作，谓金奏作也。<span class="q">○</span>“揖让而升堂，升堂而乐阕者”，宾主及阶，揖让升堂。主人献宾，宾卒爵而乐阕，是大飨之一也。又於此之后，宾酢主君而县兴，主君饮毕而乐阕，是大飨之二也，郑注所谓“金再作”是也。<span class="q">○</span>“下管《象》、《武》”者，谓升歌《清庙》，是大飨之三也。堂下管中吹《象》、《武》之曲，是大飨之四也。但此“下管《象》、《武》”之上少“升歌《清庙》”之一句，下文既详，故於此略之。<span class="q">○</span>“《夏》籥序兴”者，《夏》籥，谓大夏文舞之乐，以《象》、《武》次序更递而兴，於是陈列荐俎，次序礼乐，备具百官。从“《夏》籥序兴”至此，重赞扬在上之事。<span class="q">○</span>“如此而后君子知仁焉”者，仁，犹存也。君子见上大飨四焉，知礼乐所存在也。<span class="q">○</span>“行中规”至“彻以《振羽》”者，是大飨四礼之外，加有此五事，总为九也。但以前四事，义广意深，故特明於上。此之五事折旋揖让，其理浅露，故别於下。<span class="q">○</span>“行中规”者，谓曲行，配前为第五。<span class="q">○</span>“还中矩”者，谓方行也，通为六也。<span class="q">○</span>“和鸾中《采齐》”者，《采齐》，乐章名，言和鸾之声中《采齐》之曲，谓出门迎宾之时。通前为七也。<span class="q">○</span>“客出以《雍》”者，《雍》，《诗》乐章名也。言客出之时，歌《雍》以送之。通前为八也。<span class="q">○</span>“彻以《振羽》”者，《振羽》即《振鹭》诗，亦乐章名也。言礼毕通彻器之时，歌《振鹭》也。通为九也。<span class="q">○</span>“是故君子无物而不在礼矣”者，言无事不在礼，万事皆在於礼也。<span class="q">○</span>“入门而金作，示情也”者，谓宾入门之后，至主人饮毕，而金钟之声再度兴作。金性内明，主人献宾而金作，是主人示宾以恩情，宾酢主人而金作，是宾示主人以敬情，覆上县兴之文也。<span class="q">○</span>“升歌《清庙》，示德也”者，《清庙》颂文王之德，故云“示德”也。此覆说上文，但前文略而不载也。<span class="q">○</span>“下而管《象》，示事也”者，《象》，谓武王伐纣之乐；事，谓王业之大事，故下管《象》、《武》，示王业之事也。此覆释前文下管《象》、《武》也。<span class="q">○</span>“古之君子，不必亲相与言也，以礼乐相示而已”者，言古之君子相朝会，不必亲自以事相与丁宁而言，但以礼乐微相示语依违而已。<span class="q">○</span>注“犹存”至“事也”。<span class="q">○</span>正义曰：“大飨”谓飨诸侯来朝者也，经云“两君相见”，故知是飨。诸侯来朝，谓邻国相会也。云“四者，谓金再作，升歌《清庙》，下管《象》也”者，是数大飨有四之事，金再作是二也，升歌《清庙》是三也，下管《象》是四也。云“事之，谓立置於位也”者，以经先云大飨有四焉，乃云“事之”，故郑注亦先数四事，乃解“事之”也。而皇氏“以《夏》籥序兴”与“下管《象》、《武》”合为一，为大飨之事四。今郑数四事，直云“下管《象》、《武》”，不数“《夏》籥序兴”。又经云金作示情，《清庙》示德，下《管》示事，不论《夏》籥。皇氏通数《夏》籥，其义非也。云“县兴金作也”者，解经“入门而县兴”，谓金奏第一作也。案《大射礼》宾乃庭，奏《肆夏》，至主人献宾，宾再拜受爵乐阕，是金一作也。但大射以臣为宾，故及庭始金奏。若邻国君来，入门即金奏也。云“金再作者，献主君又作也”者，案《大射礼》主人献宾之后，主人洗象觚献于公，公拜受爵，乃奏《肆夏》，公卒爵而乐阕。《大射礼》谓臣为主而献君，若两君相见则宾献主君，故献主君又作也。云“堂下吹管，舞文、武之乐，更起也”者，以经云下管《象》、《武》，即云《夏》籥序兴，是初时管中吹《象》、《武》之曲，已后与《夏》籥文舞更递而作，故云“舞文、武之乐，更起也”。云《采齐》、《雍》、《振羽》，皆乐章也。以《雍》是诗篇，名《振羽》，即《振鹭》，故知与《采齐》之等皆是乐章之名也。云“《武》、《象》，武王之大事也”，以此《象》、《武》与《清庙》相对。《清庙》是文王之诗，故知《象》、《武》是武王之乐。案《周颂》“维清奏《象》、《武》”也，注云“武王制焉”。卢解：“大飨有九者：揖让而入门，一也。入门而县兴，二也。揖让而升堂，三也。升堂而乐阕，四也。下管《象》、《武》，五也。《夏》籥序兴，六也。陈其荐俎，七也。序其礼乐，八也。备其百官，九也。”王肃以为大飨九者，其下五事与郑同，又以揖让而入门、入门而县兴、揖让而升堂为一也；升堂而乐阕，二也；下管《象》、《武》，《夏》籥序兴，三也；陈其荐俎，序其礼乐，备其百官，为四也。添下五事为九也。<span class="q">○</span>“子曰”至“礼虚”。<span class="q">○</span>正义曰：以前经大飨有礼乐之事，故此经申明礼乐之义。理，谓道理。言礼者，使万事合於道理也。<span class="q">○</span>“乐也者，节也”者，节，制也。言乐者使万物得其节制。<span class="q">○</span>“君子无理不动，无节不作”者，言古之君子，若无礼之道理，不妄兴动。无乐之节制，不敢兴作。<span class="q">○</span>“不能《诗》，於礼缪”者，以《诗》能通达情意，得则行礼审正。若不能习《诗》，则情意隔绝，於礼错缪，言行礼必须《诗》。<span class="q">○</span>“不能乐，於礼素”者，素，谓质素。言乐能有音声缀兆于戚，文饰於礼。若不能习乐，则於礼朴素。<span class="q">○</span>“薄於德，於礼虚”者，言内心厚於其德，则外充实；若内心浅薄於德，则於外礼空虚，言行礼必须德。言此经虽礼、乐并陈，德是百行之本，乐是礼中之别，故明礼须《诗》、乐及德乃为善也。<span class="q">○</span>注“王制”至“礼乐”。<span class="q">○</span>正义曰：引《王制》者，明上从天子下至国之俊选，皆须礼乐而成，证经之“君子无理不动，无节不作”也。云“皆知诸侯之礼乐”者，以前经大飨是两君相见、诸侯礼乐之事，此经申说前经云“君子无理不动”，故知尊卑皆是诸侯之礼乐。<span class="q">○</span>“子曰”至“人也”。<span class="q">○</span>正义曰：前经明礼为诸事之本，此经明行礼在人。<span class="q">○</span>“制度在礼”者，言国家尊卑、上下制度存在於礼。<span class="q">○</span>“文为在礼”者，人之文章所为，亦在於礼，言礼为制度、文章之本。<span class="q">○</span>“行之其在人乎”者，言能行其礼，全在人乎！谓人能行礼也。<span class="q">○</span>“子贡”至“人也”。<span class="q">○</span>正义曰：前经孔子称唯人能行礼，子贡唯闻夔之善乐，不闻夔之达礼，意谓夔身全不解礼，故越席而对夫子云敢问此夔於礼，其穷困与。<span class="q">○</span>“子曰：古之人与”者，言今人解乐则全不知礼。夔是古之人与，但不晓达於礼耳，非全不知也。<span class="q">○</span>“古之人也，达於礼而不达於乐，谓之素”者，古与今异，古之人也，明达於礼而不甚明达於乐者，但谓之朴素，不备具耳，不得称於乐为穷。<span class="q">○</span>“达於乐而不达於礼谓之偏”者，言古之人但明达於乐，而不甚明达於礼者，谓之偏，半而不备耳，非是於礼为穷。<span class="q">○</span>“夫夔达於乐而不达於礼，是以传於此名也”，言夔礼、乐兼有，但乐优於礼，故特通达於乐，不甚通达於礼，是以传於此贤名流於后世。若全不解礼，何以传於此名也？“古之人也”，更重美夔，云是古之人与今之人别也。若今人达於乐而不达於礼者，则全不知礼也。<span class="q">○</span>“素与”至“谓穷”。<span class="q">○</span>正义曰：“素与偏，俱不备耳”者，言素之与偏俱是不具，非是全不知也，故称“耳”以结之。云“非不能，非所谓穷“者，言夔非是不能行礼，但不特通达，非谓全不知於礼为穷困也。故《虞书》舜命伯夷“典朕三礼”，伯夷让夔。是夔知礼也。而皇氏以达为掌，言夔掌乐不掌礼。达训为掌，於义无文，又与郑注意乖，其义非也。



子张问政。子曰：“师乎！前，吾语女乎！君子明於礼乐，举而错之而已。”<span class="q">言礼乐足以为政也。错，犹施行也。<span class="q">○</span>子曰师乎，绝句。</span>子张复问。子曰：“师，尔以为必铺几筵，升降，酌、献、酬、酢，然后谓之礼乎？尔以为必行缀兆，兴羽籥，作锺鼓，然后谓之乐乎？言而履之，礼也。行而乐之，乐也。君子力此二者，以南面而立，夫是以天下大平也。诸侯朝，万物服体，而百官莫敢不承事矣。礼之所兴，众之所治也。礼之所废，众之所乱也。目巧之室，则有奥阼，席则有上下，车则有左右，行则有随，立则有序，古之义也。室而无奥阼，则乱於堂室也。席而无上下，则乱於席上也。车而无左右，则乱於车也。行而无随，则乱於涂也。立而无序，则乱於位也。昔圣帝、明王、诸侯，辨贵贱、长幼、远近、男女、外内，莫敢相逾越，皆由此涂出也。”<span class="q">服体，体服也，谓万物之符长，皆来为瑞应也。众之所治，众之所以治也。众之所乱，众之所以乱也。目巧，谓但用巧目善意作室，不由法度，犹有奥阼，宾主之处也。自“目巧”以下，古今常事，不可废改也。<span class="q">○</span>复，扶又反。铺，普胡反，徐音孚。乐之音洛，又音岳。治，直吏反，注同。奥，字又作隩，乌报反。阼，才故反。符长，丁丈反。《隐义》云：“符，谓甘露醴泉之属，长，谓麟凤五灵之属。”应，应对之应，徐於甑反。处，昌虑反。</span>三子者既得闻此言也於夫子，昭然若发矇矣。<span class="q">乃晓礼乐不可废改之意也。<span class="q">○</span>昭，章遥反，徐之绍反，明也。矇音蒙。矣，本亦无矣字。</span>

[疏]“子张”至“矇矣”。<span class="q">○</span>正义曰：“举而错之而已”者，错，行也。言为政之道，明於礼乐，兴举而错行之，言为政在此而已。<span class="q">○</span>“言而履之，礼也”者，言为礼之体，不在於几筵、升降、酬酢乃谓之礼，但在乎出言履践行之谓之礼也。<span class="q">○</span>“行而乐之，乐也”者，言乐不在於羽籥、锺鼓乃谓之乐，但在乎身之行，天下爱乐谓之乐也。<span class="q">○</span>“君子力此二”者，力，谓勉力也，言君子勉力勤行此二者礼乐之事，则天下太平。<span class="q">○</span>“万物服体”者，服谓屈服，体谓形体，言飞、走、动、植之物而皆来为瑞应也。<span class="q">○</span>“目巧之室，则有奥阼”者，言但用目准视，巧思存意，虽不由法度，犹有奥阼宾主之处，不可不有也。<span class="q">○</span>“席则有上下”者，言布席之时，不可无上下。<span class="q">○</span>“车则有左右”者，言乘车之时，不可无左右。<span class="q">○</span>“行则有随”者，谓少者在后相随。<span class="q">○</span>“立则有序”者，谓并立则有次序。<span class="q">○</span>“古之义也”者，自古以来，礼乐之意。<span class="q">○</span>“室而无奥阼，则乱於堂室也”，上言得礼则治，自此以下言失礼则乱，故准上文。<span class="q">○</span>“皆由此涂出也”者，由，从也；涂，道也。道谓礼乐。言古之圣帝、明王所以能使贵贱、长幼、远近、男女殊别，外内莫敢相逾越者，皆由此礼乐涂道出其此事也。<span class="q">○</span>注“服体”至“改也”。<span class="q">○</span>正义曰：“谓万物之符长”者，符，谓甘露体泉之属，长，谓五方瑞应之长也。云“奥阼宾主之处也”者，《尔雅》云“西南隅谓之奥”，奥之外则有宾位所在，东阶谓之阼，故曰“宾主之处”。云“自目巧以下，古今常事，不可废改也”，言经中目巧以上论说礼乐之事，或质文沿革，随时变改。自目巧以下尊卑上下万代恒行，故云“古今常事，不可废改”也。