---
title: 卷十七_月令第六
category: 礼记正义
author: 汉·郑玄(注), 唐·孔颖达(疏)
date: 2014-05-26 14:27:24 +0800
permalink: /books/Liji/18.html
layout: book_page
---

季秋之月，日在房，昏虚中，旦柳中。<span class="q">季秋者，日月会於大火，而斗建戌之辰也。</span>

[疏]“季秋”至“柳中”。<span class="q">○</span>正义曰：《茸藶》：“九月节，日在氐五度，昏虚二度中，去日九十七度，旦张初度中。九月中，日在房五度，昏危三度中，去日九十三度，旦张十八度中。按《元嘉历》：“九月节，日在亢一度，昏牛八度中，旦井二十九度中。九月中，日在氐七度，昏女十一度中，旦柳十二度中。”



其日庚辛。其帝少皞，其神蓐收。其虫毛。其音商，律中无射。其数九。其味辛，其臭腥。其祀门，祭先肝。<span class="q">无射者，夹锺之所生，三分去一，律长四寸六千五百六十一分寸之六千五百二十四。季秋气至，则无射之律应。《周语》曰：“无射所以宣布喆人之令德，示小民轨仪。”<span class="q">○</span>射音亦。喆，贞列反。</span>

[疏]注“无射”至“轨仪”。<span class="q">○</span>正义曰：“按夹锺之律长七寸二千一百八十七分寸之千七十五，下生者三分去一。今夹锺七寸，取六寸三分去一，有四寸在。夹锺以一寸为三千一百八十七分，今更三分之，则一寸者分为六千五百六十一分。夹锺二千一百八十七分寸之千七十五者，又三分之，则为三千二百二十五，其夹锺整十有六千五百六十一，又以三千二百二十五益之，总为九千七百八十六分。三分去一，则去三千二百六十二，馀有六千五百二十四在，故云无射律长四寸六千五百六十一分寸之六千五百二十四也。引“《周语》”曰以下者，证无射之义。云“宣布吾人之令德，示民轨仪”者，按《周语》注云“《乾》，上九用事”，无射“阳气上升，阴气收藏，万物无射者也”。喆人，后稷，布其德教，示以法仪，当及时铚获而收藏也。



鸿雁来宾，爵入大水为蛤，鞠有黄华，豺乃祭兽戮禽。<span class="q">皆记时候也。来宾，言其客止未去也。大水，海也。戮犹杀也。<span class="q">○</span>来宾，高诱注《吕氏春秋》则云“宾雀”，与郑异。蛤，古答反。鞠，本又作菊，九六反。豺音柴。僇音六，本或作戮。</span>

[疏]注“来宾”至“杀也”。<span class="q">○</span>正义曰：上仲秋直云“鸿雁来”，今季秋云“来宾”，以仲秋初来则过去，故不云宾。今季秋“鸿雁来宾”者，客止未去也，犹如宾客，故云“客止未去也”。“大水，海也”者，按《国语》云“雀入于海为蛤”，故知大水是海也。云“戮犹杀也”者，以经“祭兽戮禽”，禽兽皆杀之，但杀兽而又陈戮禽，则杀之而巳，不以为祭，故直云“戮禽”，此亦互文也。禽兽初得皆杀而祭之，后得者杀而不祭也。



天子居总章右个，乘戎路，驾白骆，载白旂，衣白衣，服白玉，食麻与犬，其器廉以深。<span class="q">总章右个，西堂北偏。</span>

是月也，申严号令。<span class="q">申，重。<span class="q">○</span>重，直用反。</span>命百官贵贱无不务内，以会天地之藏，无有宣出。<span class="q">内谓收敛入之也。会犹聚也。</span>

[疏]“命百”至“宣出”。<span class="q">○</span>正义曰：於此月之时，敕命百官贵之与贱无不务内。内谓收敛其物，言贵之与贱，无有一人不勤务收敛内物。“以会天地之藏”者，会犹趣也，言心皆趣乡天地所藏之事，谓心顺天地以深闭藏也。“无有宣出”者，以物皆收敛，时又闭藏，无得有宣露出散其物，以逆时气。



乃命冢宰，农事备收，<span class="q">备犹尽也。</span>举五穀之要，<span class="q">定其租税之簿。<span class="q">○</span>簿，步古反，徐步各反。</span>藏帝藉之收於神仓，祗敬必饬。<span class="q">重粢盛之委也。帝藉，所耕千亩也。藏祭祀之穀为神仓。祗亦敬也。<span class="q">○</span>收如字，又守又反。委，纡伪反。</span>

[疏]“藏帝”至“必饬”。<span class="q">○</span>正义曰：“帝藉”者，供上帝之藉田也。“神仓”者，贮祀鬼神之仓也。言天子於此月，命冢宰藏此帝藉所收禾穀於此神仓之中，当须敬而复敬，必使饬正。<span class="q">○</span>注“重粢”至“亦敬”。<span class="q">○</span>正义曰：委谓委积之物，重此粢盛委积之物，故内於神仓。《公羊传》桓十四年，“御廪灾。御廪者何？粢盛委之所藏”。皇氏云“委谓输也”，其义非。云“帝藉所耕千亩”者，郑康成云“藉之言借也，借民力所治之田也”。《祭义》云：“天子为藉千亩，冕而朱纮，躬秉耒。”《祭统》云：“天子亲耕於南郊。”是藉田在南郊也。云“藏祭祀之穀为神仓”者，以其供神之物，故曰“神仓”。“祗亦敬”者，经有敬字，祗又训为敬，故云“祗亦敬”，言敬者恒以敬，敬为心，不有怠慢也。



是月也，霜始降，则百工休。<span class="q">寒而胶漆之作，不坚好也。</span>

[疏]“是月也。霜始降”。<span class="q">○</span>正义曰：上文自“申严号令”至“祗敬必饬”，论务内必须敬慎。从此“霜始降”至“习吹”，论霜降寒来，人皆入室，又为飨帝，当习吹顺时气。习吹虽与入室不同，但飨帝大事，则须更云“是月”，故习吹之事，附於入室之下。自“大飨帝”至“无有所私”，论大飨明堂，及尝牺牲、告备，并诸侯来岁之制，税民轻重贡赋之数，皆大事相连，事异於上，故言“是月”。“天子乃教田猎”及“祭禽于四方”，论顺时田猎，以习兵戎，事异於前，故言“是月”。“草木黄落”至“供养之不宜”，论草木黄落，蛰虫闭户，断决狱刑，收减禄秩，事异於前，故又言“是月”。“天子以犬尝稻，先荐寝庙”，事重，故特言“是月”也。



乃命有司曰：“寒气总至，民力不堪，其皆入室。”<span class="q">总犹猥卒。<span class="q">○</span>猥卒，温罪反；下七忽反。</span><span class="q">○</span>上丁，命乐正入学习吹。<span class="q">为将飨帝也。春夏重舞，秋冬重吹也。<span class="q">○</span>吹，昌睡反，注同。为，于伪反，下文“县为”、注“王为”、“又为”同。</span>

[疏]注“为将”至“重也”。<span class="q">○</span>正义曰：以下有飨帝之文，此有言吹之事，故云“为将飨帝”。其习舞吹必用丁者，取其丁壮成就之义，欲使学者艺业成故也。



是月也，大飨帝。<span class="q">言大飨者，遍祭五帝也。《曲礼》曰“大飨不问卜”，谓此也。</span>

[疏]注“言大”至“谓此”。<span class="q">○</span>正义曰：若祭一帝之时，则《礼器》谓之飨帝，今云“大飨”，故知“遍祭五帝也”。此大飨与帝连文，故谓祭天。《礼器》“大飨其王事与”，彼下云“三牲鱼腊，九州之美味”，是四方助祭之物，故以大飨为祫也。与此不同。引《曲礼》云‘大飨不问卜’，谓此”者，以《曲礼》大飨不云帝，此云“大飨帝”，不云不问卜，恐是别事，诸儒多以为疑，故郑执之云《曲礼》所云“谓此也”。郑必知《曲礼》大飨非指祫祭，必是此大飨帝者，以《周礼》祀大神享大鬼，帅执事而卜日。若祫祭，不得云不问卜也。此谓五帝皆飨，莫適卜可从，故知不问卜，谓此也。



尝牺牲，告备于天子。<span class="q">尝者，谓尝群神也。天子亲尝帝，使有司祭于群神，礼毕而告焉。</span>

[疏]“尝牺牲，告备于天子”。<span class="q">○</span>正义曰：“尝牺牲”者，谓尝祭群神以牺牲，於时有司常祭，其事既毕，告祭备具於天子也。<span class="q">○</span>注“尝者”至“礼毕而告焉”<span class="q">○</span>正义曰：此牺牲之文，继飨帝之下，知非欲飨帝之时，使有司展牺牲，告其备具。而云“尝谓尝群神”者，以四月大雩以祈穀实，雩上帝之后，云“雩祀百辟卿士”，是雩帝以外，别雩群神．九月大飨以报功。明飨帝之外。亦飨群神，故知此尝尝群神。云“使有司祭於群神”者，以其经云“告备于天子”，故知是有司。帝是尊神，故知天子亲祭。经云“飨帝”，郑云“天子亲尝”者，尝是秋祭之名，因经有“尝牺牲”之文，虽天子亦曰尝，以秋物新成故也。



合诸侯制，百县为来岁受朔日，与诸侯所税於民，轻重之法，贡职之数，以远近土地所宜为度，以给郊庙之事，无有所私。<span class="q">秦以建亥之月为岁首，於是岁终，使诸侯及乡遂之官受此法焉。合诸侯制者，定其国家、宫室、车旗、衣服、礼仪也。诸侯言合制，百县言受朔日，互文也。贡职所入天子。凡周之法，以正月和之，正岁而县於象魏。<span class="q">○</span>“合诸侯制”，绝句。县音玄。</span>

[疏]“合诸”至“所私”。<span class="q">○</span>正义曰：“合诸侯制”者，秦十月为岁首，此月岁之终也，当入新岁，故合此诸侯之法制，又命百县为来岁受朔日之政令，并授诸侯所税於民轻重之法，贡职之数。天子有朔日政令，诸侯所税民轻重之法，贡职之数，皆天子制之。百县此来受处分，故云“受朔”。“与诸侯所税於民，轻重之法，贡职之数”，皆天子之制，言与者，兼事之辞。“以远近土地所宜为度”者，言定税轻重，入贡多少，皆以去京远近之差，土地所宜之物为节度。“无有所私”者，言既给郊庙重事，事百县等物，无得有所偏私，不如法制也。<span class="q">○</span>注“秦以”至“象魏”。<span class="q">○</span>正义曰：按《史记》秦文公获黑龙，自为水瑞，命河为德水，以十月为岁首。云“定其国家宫室车旗衣服礼仪”者，此皆《周礼·典命》文也。彼注云“国家，国之所居，谓成方也”。云“互文”者，诸侯言合制，则百县亦合制，百县言来岁受朔日，则诸侯亦来岁受朔日也，故云“互文”。诸侯谓畿外国，百县谓乡遂。云“贡职谓所入天子”者，以经云“税於民，轻重之法”，又云“贡职之数”，其文既重，故知税於民者是积贮本国，贡职之数者是输纳天子。云“周之法，以正月和之”者，按《大宰职》“正月之吉始和，布治于邦国都鄙”。云“正岁而县於象魏”者，《小宰职》云“正岁县治象之法于象魏”是也。



是月也，天子乃教於田猎，以习五戎，班马政。<span class="q">教於田猎，因田猎之礼教民以战法也。五戎，谓五兵：弓矢、殳、矛、戈、戟也。马政，谓齐其色，度其力，使同乘也。《校人职》曰：“凡军事，物马而颁之。”<span class="q">○</span>殳音殊。矛，亡侯反。度，大各反。乘，绳证反。校，户教反。颁音班。</span>

[疏]“是月”至“马政”。<span class="q">○</span>正义曰：“天子乃教於田猎”者，天子於此阴杀之时，乃教人以战法於田猎之事，谓因田猎而教之也。<span class="q">○</span>“以习五戎”者，谓於田猎之时，令人习用五种兵戎之器。<span class="q">○</span>“班马政”者，谓班布乘马之政令。<span class="q">○</span>注“五戎”至“颁之”。<span class="q">○</span>正义曰：知五器是五兵者，以别云“班马政”，则五戎非马也。下文云“七驺咸驾”，则知五戎非五戎车也。且车不须更习，故知五戎五矢也。按《周礼·司兵》“掌五兵”，郑司农注“五兵者，戈、殳、戟、酋矛、夷矛”，后郑又注云：“步卒之五兵，则无夷矛而有弓矢。”如郑所云，则此注据步卒五兵：弓矢，一也；殳长丈二，二也；矛长二丈，三也；戈长六尺六寸，四也；戟长一丈六尺，五也。此随便而言，不依《周礼》长短之次也。云“马政，谓齐其色，度其力”者，按《毛诗传》云：“宗庙齐豪，尚纯也。戎事齐色，尚强也。田猎齐足，尚疾也。”此对文言之，则戎事齐力，故《校人职》云：“凡军事，物马而颁之。”注云：“物马齐其力。”但戎事以弓为主耳，亦须齐色，故《诗》云“驷騵彭彭”，是齐色也。



命仆及七驺咸驾，载旌旐，授车以级，整设于屏外。<span class="q">仆，戎仆及御夫也。七驺，谓趣马，主为诸官驾说者也。既驾之，又为之载旌旗。《司马职》曰“仲秋教治兵，如振旅之陈，辨旗物之用，王载大常，诸侯载旂，军吏载旗，师都载旃，师遂载物，郊野载旐，百官载旟”是也。级，等次也。整，正列也。设，陈也。屏，所田之地，门外之蔽。<span class="q">○</span>驺，侧求反。载，丁代反，又如字，注同。旐音兆。级，九立反。趣，七住反，又七走反。说，始锐反。陈，直觐反。大音太。旟音馀。<span class="q">○</span></span>

[疏]“命仆”至“屏外”。<span class="q">○</span>正义曰：前既班马政，乃命戎仆御夫及七驺等，皆以马驾车，又载旌旐既毕，授此七戎之车，以其尊卑等级，正其行列，设於军门屏之外东西厢，以为行陈，於是司徒在两行之间，北面誓之。或者屏之外，左右六军乡南而陈，司徒於陈前，北面誓之也。<span class="q">○</span>注“仆戎”至“之蔽”。<span class="q">○</span>正义曰：按《周礼·戎仆》“掌驭戎车”，故知仆是戎仆也，以其教战，故不用田仆。云“及御夫”者，按《周礼·驭夫》“掌驭从车使车”，注云“从车戎路，田路之副也；使车，驱逆之车”，故知及御夫也。云“七驺，谓趣马，主为诸官驾说”者，按《周礼·趣马职》云“掌驾说之颁”，谓第次也，是贵贱等列，故云“为诸官驾说也”。七驺者，皇氏云：“天子马有六种，种别有驺，则六驺也。又有总主之人，并六驺为七，故为七驺。”引《司马职》以下者，证九旗之异也。“载旌旐”者，杂举以言之。按《周礼·司常》云：“日月为常，交龙为旂，通帛为旃，杂帛为物，熊虎为旗，鸟隼为旟，龟蛇为旐，全羽为旞，析羽为旌。及国之大阅，替司马，颁旗物。王建大常，诸侯建旂，孤卿建旃，大夫士建物，师都建旗，州里建旟，县鄙建旐。道车载旞、斿车载旌。”注云“师都，六乡、六遂大夫也”，“州里、县鄙，乡遂之官，互约言之”。则州里谓乡中之州长、党正、族师、遂中里宰、邻长也。县鄙者，遂中县正、鄙师、酂长及乡之闾胥、比长也。道车，象路也。视朝行道。斿车，木路也。王以田以鄙，此是仲冬大阅之时，各象治民之事，空习其事，故所建旌旗，不如仲秋治兵，实出军之事，故郑注《大司马》云“空，辟实”也。言大阅是空，治兵是实，故云“空，辟实”。实者，则此所引《司马职》“仲秋治兵”是也。按《司马职》云：“王载大常，诸侯载旂，军吏载旗，师都载旃。乡遂载物，郊野载旐，百官载旟。”注：“军吏，诸帅也。师都，遂大夫也。乡遂，乡大夫也。或载旃，或载物，众属军吏，无所将也。郊谓乡遂之州长，县正以下也。野谓公邑大夫。载旐者，以其将羡卒也。百官，卿大夫也。载旟者，以其属卫王也。”按《周礼》云“乡遂”，今此注“师遂载物”者，转写误也。既以师都为遂大夫载旃，无容故违《周礼》云“乡遂载物”。然王侯所载，与仲冬大阅同，尊，故不变也。其馀则异，随时事也。以其出兵教战，故无道车、斿车也。其王建大常，皆乘戎路，异於在国也。故《司常注》云：“玉路、金路不出，春教振旅者，以阳气方长，兵宜止息也。”“夏教茇舍”者，以草木茂盛，故教以草舍。“秋教治兵”者，以杀气方盛，则匿邪恶，故教兵。“冬教大阅”者，以冬闭无事，备习威仪，故因其田猎，教以简阅。云“屏所田之地，门外之蔽”者，按《诗传》云：“揭缠旃以为门，驱而入击，则不得入。”既门外驱车，则不得有屏。此门外之屏者，盖车入之时，则去屏，无事之时，则设屏也。



司徒搢扑，北面誓之。<span class="q">誓众以军法也。<span class="q">○</span>搢如字，又音箭。扑，普卜反。</span>

[疏]“司徒”至“誓之”。<span class="q">○</span>正义曰：司徒，地官，掌邦教誓者也，故《司徒职》云“施十有二教”，“八曰以誓教恤，则民不怠”。《司马职》云：“遂以蒐田，有司表貉，誓民。”郑云：“有司，大司徒也。掌大田役，治徒庶之政令”，“誓民，誓以犯田法之罚也。誓曰‘无于车，无自后射’。”按於经注则司徒主誓，今田猎出军，亦於所猎之地而搢扑北面誓之也。搢，插也。<span class="q">○</span>注“誓众以军法也”。<span class="q">○</span>正义曰：军法之誓，有异田猎之誓，则云无于车，如蒐田之法也。今此大阅之誓，以依军法，故《司马》中冬大阅云，“群吏听誓于陈前，斩牲，以左右徇陈，曰‘不用命者斩之’”。郑注云“凡誓之大略，《甘誓》、《汤誓》之属是也”。今又按经注，则军法之誓，必斩杀也。其誓，《尚书·甘誓》云“左不攻于左”、“右不攻于右”、“予则孥戮汝”之属是也。然郑注《司马》中冬大阅，引此九月季秋之令，将为大阅之誓，而云作《月令》者，说季秋之政於周为中冬，失之矣。而今在此不非之者，缘巳非於彼，不复重言於此也。而注“旌旂不作冬法，而依秋礼言之”者，此文记者，虽误将作周中冬，而文既在夏秋，故因言秋礼也。熊氏以为此文载旌旐，故解为中秋治兵。《大司马》有群吏听誓，故引此司徒北面以誓，证为中冬，两解其义，俱得通也。



天子乃厉饰，执弓挟矢以猎。<span class="q">厉饰，谓戎服，尚威武也。今《月令》“猎”为“射”。<span class="q">○</span>挟，于协反，又音协。</span>

[疏]注“厉饰”至“为射”。<span class="q">○</span>正义曰：厉饰，谓严厉武猛容饰。冠本饰谓容仪也。俗本作餝，非也。熊氏云：“谓戎服者，韦弁服也。以秋冬之田，故韦弁服。若春夏则冠弁服，故《司服》云‘凡甸，冠弁服’。”义或然也。



命主祠祭禽于四方。<span class="q">以所获禽祀四方之神也。《司马职》曰：“罗弊，致禽以祀祊。”<span class="q">○</span>祊，郑注《周礼》音方。</span>

[疏]“命主”至“四方”。<span class="q">○</span>正义曰：谓猎竟也。主祠，谓典祭祀者也。禽者，兽之通名也。四方，四方有功於方之神也。四时田猎皆祭宗庙，而分时各以为主也。春时四方施生，猎则祭社为主也。夏时阴气始起，象神之在内，猎则祭宗庙为主也。秋时万物以成，猎则以报祭社及四方为主也。冬时万物众多，猎则主用众物，以祭宗庙，而亦报於物有功之神於四方也。此天子猎既毕，因命典祀之官，取田猎所获之禽，还祭於郊，以报四方之神也。冬猎亦何以知然？按郑注“秋狝祀方”云：“秋田主祭四方，报成万物。”《诗》曰：“以社以方。”下云：“方，迎四方气於郊也。”郑又云：“秋祭社与四方，为五穀成熟，报其功也。”又《司马》冬狩云：“致禽馌兽于郊，入献禽以享蒸。”郑云：“冬田，主用祭物多，众得取也。致禽馌兽于郊，聚所获禽，因以祭四方神於郊也。《月令》季秋，天子既田，‘命主祠祭禽四方’是也。入又以禽祭宗庙。”按於经注，更相引证，如可见矣。其祭四方，但用此禽，又用别牲，故《甫田》云“与我牺羊，以社以方”是也。此祀四方者，谓四方五行之神也。



是月也，草木黄落，乃伐薪为炭。<span class="q">伐木必因杀气。<span class="q">○</span>炭，吐旦反。</span><span class="q">○</span>蛰虫咸俯在内，皆墐其户。<span class="q">墐，为涂闭之，辟杀气。<span class="q">○</span>墐，其靳反。辟音避。</span>

[疏]“蛰虫”至“其户”。<span class="q">○</span>正义曰：俯，垂头也。墐，涂也。前月但藏而坏户，至此月既寒，故垂头向下，以随阳气，阳气稍沈在下也。而又涂塞其户穴，以避地上阴杀之气也。



乃趣狱刑，毋留有罪。<span class="q">杀气巳至，有罪者即决也。<span class="q">○</span>趣音促，又七住反。</span>收禄秩之不当，供养之不宜者，<span class="q">天气杀而万物咸藏，可以去之也。禄秩之不当，恩所增加也。供养之不宜，欲所贪耆熊蹯之属非常食。<span class="q">○</span>当，丁浪反，注同。供养，九用反；下馀亮反，注同。去，起吕反。耆，市志反。熊，乎弓反。蹯音烦。</span>

[疏]“收禄”至“宜者”。<span class="q">○</span>正义曰：春夏阳气宽施，许人主从时，虽禄秩不当，亦所权许。今秋阴气急敛，禁罚必当，是春夏所权置者，今悉收停之也。禄秩不当，谓彼人不应得禄，而王恩私与之者；供养不宜，谓非常之膳，求不可得者也。



是月也，天子乃以犬尝稻，先荐寝庙。<span class="q">稻始孰也。</span>

季秋行夏令，败其国大水，冬藏殃败，民多鼽嚏。<span class="q">未之气乘之也。六月宿宜东井，气多暑雨。<span class="q">○</span>鼽音求，《说文》云：“病塞鼻窒。”嚏，丁计反。</span>

[疏]“季秋”至“鼽嚏”。<span class="q">○</span>正义曰：“其国大水”，天灾。“冬藏殃败”，地灾。“民多鼽嚏”，人灾。



行冬令，则国多盗贼，边竟不宁，土地分裂。<span class="q">丑之气乘之也。极阴为外，边竟之象也。大寒之时，地隆坼也。<span class="q">○</span>竟音境，注及后同。隆，六中反。坼，丑白反。</span>

[疏]“行冬”至“分裂”。正义曰：“国多盗贼，边竟不宁”，人灾；“土地分裂”，地灾。<span class="q">○</span>注“极阴”至“之象”。<span class="q">○</span>正义曰：以十一月一阳生，十二月二阳生。阳在内，伏於地下，四阴在地上，故云“极阴为外”也。



行春令，则暖风来至，民气解惰，<span class="q">辰之气乘之也。《巽》为风。<span class="q">○</span>暖，乃管反，又许元反。解，古买反。惰，徒卧反。</span>师兴不居。<span class="q">辰宿直角，角主兵，不居，象风行不休止也。</span>

[疏]“行春”至“不居”。<span class="q">○</span>正义曰：“暖风来至”，天灾。“民气解惰，师兴不居”，人灾。



孟冬之月，日在尾，昏危中，旦七星中。<span class="q">孟冬者，日月会於析木之津，而斗建女之辰也。<span class="q">○</span>析，思历反。</span>

[疏]“孟冬”至“星中”。<span class="q">○</span>正义曰：按《三统历》：“十月节，日在尾十度，昏危十四度中，去日八十九度，旦翼初度中。十月中，日在箕七度，昏室十度中，去日八十六度，旦轸五度中。”按《元嘉历》：“十月节，日在心二度，昏危一度中，且张八度中。十月中，日在尾十二度，昏危十三度中，旦翼八度中。”



其日壬癸。<span class="q">壬之言任也。癸之言揆也。日之行，东北从黑道，闭藏万物，月为之佐。时万物怀任於下，揆然萌牙，又因以为日名焉。</span>

其帝颛顼，其神玄冥。<span class="q">此黑精之君，水官之臣，自古以来，著德立功者也。颛顼，高阳氏也。玄冥，少皞氏之子曰脩，曰熙，为水官。<span class="q">○</span>颛音专。顼音许玉反。冥，亡丁反。</span>

[疏]注“颛顼”至“水官”。<span class="q">○</span>正义曰：按《五帝德》云：“颛顼高阳氏，姬姓也。”又《帝王世纪》云：“生十年而佐少皞，十二年而冠，二十年而登帝位，在位七十八年而崩，以水承金也。”云“玄冥，少皞氏之子曰脩曰熙”者，按昭二十九年《左传》云“少皞氏有子曰脩曰熙，又云脩及熙为玄冥”，是相代为水官也。



其虫介。<span class="q">介，甲也。象物闭藏地中，龟鳖之属。<span class="q">○</span>鳖，必灭反。</span>其音羽。<span class="q">三分商去一以生羽，羽数四十八。属水者，以为最清，物之象也。冬气和则羽声调。《乐记》曰：“羽乱则危，其财匮。”<span class="q">○</span>匮，其位反。</span>

[疏]注“三分”至“十八”。<span class="q">○</span>正义曰：商数七十二，三分之，每一分有二十四，去其二十四，馀有四十八，故羽数四十八也。其数既少，故为最清，清者最贱，物比於人亦为贱，故云“物之象也”。



律中应锺。<span class="q">孟冬气至，则应锺之律应。应锺者，姑洗之所生，三分去一，律长四寸二十七分寸之二十。《周语》曰：“应锺，均利器用，俾应复。”<span class="q">○</span>应，应对之应，注同。</span>

[疏]注“应锺”至“应复”。<span class="q">○</span>正义曰：姑洗之律长六寸九分寸之一，三分去一，则六寸去二寸，有四寸在。馀有整一寸九分寸之一，更三分，一寸为二十七分，九分寸之一为三分，并二十七分，总为三十分，三分去一，去其十分，馀有二十分在，故云应锺“律长四寸二十七分寸之二十”也。引《周语》以下者，证应锺之义。按《春秋》说云：“应其锺。”注云：“应锺，应其种类。”《律历志》：“应锺，言阴气应无射，该藏万物，而杂阳阂种。”注云：“阂，藏塞也。阴杂阳气藏塞，为万物作种。”晋灼曰：“外闭曰阂。”以此言之，云“应其种类”，正谓应无射也。云“均利器用，俾应复”者，按《周语注》：“《坤》六三用事，应，当也。”言阴当代阳用事，百物可锺藏，则均利百工之器，俾应复者，阴阳用事，终而复始也。



其数六。<span class="q">水生数一，成数六，但言六者，亦举其成数。</span>其味咸，其臭朽。<span class="q">水之臭味也。凡咸朽者皆属焉。气若有若无为朽。<span class="q">○</span>朽，许九反，本亦作<img src="pic/a060.bmp">，《字林》云：“<img src="pic/a060.bmp">，腐也。”《说文》云：“<img src="pic/a060.bmp">或为朽字。”</span>其祀行，祭先肾。<span class="q">冬阴盛，寒於水，祀之於行，从辟除之类也。祀之先祭肾者，阴位在下，肾亦在下，肾为尊也。行在庙门外之西为軷壤，厚二寸，广五尺，轮四尺。祀行之礼，北面设主于軷上，乃制肾及脾为俎，奠于主南。又设盛于俎东、祭肉、肾一、脾再，其他皆如祀门之礼。<span class="q">○</span>辟，必亦反，又婢亦反。軷，步曷反。壤，如丈反。厚，户豆反。广，古旷反。</span>

[疏]注“行在”至“之礼”。<span class="q">○</span>正义曰：知“行在庙门外之西”者，约《檀弓》云“毁宗躐行”。自此以下，皆中霤礼文。“广五尺，轮四尺”者，谓軷坛东西为广，南北为轮，常祀行神之坛则然。若於国外祖道軷祭，其坛随路所向，而为广轮尺数同也。按郑注《聘礼》云：“礼毕，乘车轹而遂行，唯车之一轮轹耳。”所以然者，以两轮相去八尺，今軷唯广五尺，故知不两轮俱轹。云“北面设主軷上”者，以主须南向，故人北面设之。其主，则郑注《大驭》云：“盖以菩刍棘柏为神主也。”



水始冰，地始冻，雉入大水为蜃，虹藏不见。<span class="q">皆记时候也。大水，淮也。大蛤曰蜃。<span class="q">○</span>蜃，常忍反。见，贤遍反。下注“录见”同。</span>

[疏]注“大水淮也”。<span class="q">○</span>正义曰：知“大水淮”者，《晋语》云：“雉入于淮为蜃。”



天子居玄堂左个，乘玄路，驾铁骊，载玄旂，衣黑衣，服玄玉，食黍与彘，其器闳以奄。<span class="q">玄堂左个，北堂西偏也。铁骊，色如铁。黍秀舒散，属火，寒时食之，亦以安性也。彘，水畜也。器门而奄，象物闭藏也。今《月令》曰“乘轸路”，似当为“袗”字之误也。<span class="q">○</span>骊，力知反。铁，他结反。轸，之忍反。袗，之刃反。</span>

[疏]“载玄”至“玄玉”。<span class="q">○</span>正义曰：春云“载青旂，衣青衣，服苍玉”，青深而苍浅。旂与衣，虽人功所为，不可浅深异色，故同用青也。玉是自然之色，不可纯青，故用苍之浅色。夏云“载赤旂，衣朱衣，服赤玉”，与春不类者，亦以朱深而赤浅。旂可用浅，衣必用深，故衣旂异色，赤玉与苍玉同，俱是其色浅也。冬云“载玄旂，衣黑衣，服玄玉”者，亦以黑深而玄浅，旂用浅色，故其色玄。衣用深色，故其色黑，与夏同也。服玄玉者，玉从自然之色，故其色浅而用玄玉也。犹如夏云赤玉，春云苍玉，相似也。<span class="q">○</span>注“今月”至“误也”。<span class="q">○</span>正义曰：郑以此月乘轸路，轸是车之后材，路皆有轸。何得云“乘轸路”，此“轸”字当衣旁着<img src="pic/z026.bmp">？袗是玄色，故以今《月令》“轸”字似当为“袗”字错误，以车旁为之。必知“袗”字为色者，以此经云“乘玄路”，玄袗义同，故《昏礼》云“女从者毕袗玄”，郑虽以袗为同，要袗是玄之类。



是月也，以立冬。先立冬三日，太史谒之天子曰：“某日立冬，盛德在水。”天子乃齐。<span class="q">谒，告。<span class="q">○</span>先，悉荐反。<span class="q">○</span></span>立冬之日，天子亲帅三公、九卿、大夫以迎冬於北郊，还反，赏死事，恤孤寡。<span class="q">迎冬者，祭黑帝叶光纪於北郊之兆也。死事，谓以国事死者，若公叔禺人、颜涿聚者也。孤寡，其妻子也。有以惠赐之，大功加赏。<span class="q">○</span>叶，本又作汁，音协。禺音遇。椓，丁角反，又作涿，同。</span>

[疏]“天子”至“孤寡”。<span class="q">○</span>正义曰：亦率群臣至北郊迎黑帝叶光纪，而颛顼玄冥配之。不言诸侯，亦如夏空其文也。<span class="q">○</span>“还反赏死事”者，还於郊，反亦反於朝也。赏死事，谓巨人有为国事死者，北郊还，因杀气之盛，而赏其家后也。“恤孤寡”者，恤，供给也。孤寡，即死事者妻子也，财禄供给之也。<span class="q">○</span>注“死事”至“加赏”。<span class="q">○</span>正义曰：举死事之人证之也。《春秋左传》鲁哀十一年，鲁师与齐战，公叔务人曰：“上不能谋，士不能死，何以治民？吾既言之矣，敢不勉乎？”乃与其嬖僮汪锜赴敌，皆死。虽无赏赐之文，而亦死事之义，故以证之。哀二十三年，晋“知伯亲禽颜庚”，注云“齐大夫颜涿聚”。二十七年“齐师将兴”，“属孤子，三日朝。设乘车两马，系五邑焉，召颜涿聚之子晋曰‘隰之役，而父死焉。今君命女以是邑也，服车而朝’”，是其加赏也。兼平常惠赐，养幼少，恤孤寡，亦是也。



是月也，命大史衅龟筴占兆，审卦吉凶。<span class="q">筴，蓍也。占兆，龟之繇文也。《周礼·龟人》“上春衅龟”，谓建寅之月也。秦以其岁首，使大史衅龟筴，与周异矣。卦吉凶，谓《易》也。审，省录之，而不衅筮，筮短，贱於兆也。今《月令》曰“衅祠”，“祠”衍字。<span class="q">○</span>衅，许靳反。筴，初格反。蓍音尸。繇，直又反。</span>

[疏]“是月”至“吉凶”。<span class="q">○</span>正义曰：从“命大史”至“无有掩蔽”，论衅祠龟筴，察阿党，事异於上立冬之日，故别言“是月也”。从“天子始裘”至“贵贱之等级”，论天子身事，及命饬百官盖藏之事，及丧纪棺椁等级，以事异於上，故言“是月”也。自“命工师”至“以穷其情”，论饬工匠营造尽情，事异於前，故言“是月”。自“大饮烝”至“射御角力”，论祭祀之事，劳农讲武，亦事异於前，故更言“是月”。自“乃命水虞”至“行罪无赦”，论收敛薮泽之赋，必须得所，勿侵削下民，亦事异於前，故言“是月也”。<span class="q">○</span>“命大”至“吉凶”。正义曰：是月大史之官衅龟筴，谓杀牲以血涂衅其龟及筴。筴谓蓍也，亦以血涂之。占兆者，龟之繇文。非但衅此龟筴，又衅此占兆繇文。此占兆之语，蒙上衅文也。“审卦吉凶”者，卦吉凶谓《易》也。《易》有六十四卦，或吉或凶，故云“卦吉凶”。卦之吉凶，但是筮耳。筮短贱於龟兆，不得涂衅，但省视录之而已，故云“审卦吉凶”。卦既云吉凶，明兆亦有吉凶，但占兆与龟筴连文，故略而不言吉凶也。<span class="q">○</span>注“筴蓍”至“衍字”。<span class="q">○</span>正义曰：《曲礼》云“筴为筮”，知是蓍也。云“占兆，龟之繇文”者，上与龟筴不同，下与卦吉凶又别，故言龟之繇文。则占兆之书也，则《周礼·大卜》云“其经皆百有二十，其颂皆千有二百”是也。引“《周礼·龟人》‘上春衅龟’，谓建寅之月”，秦以孟冬为岁首，谓建亥月衅龟筴，故云“与周异也”。郑之此注，与《周礼》不同。《周礼》云“上春衅龟”，注引《月令》孟冬“衅祠，龟策相互矣”者，《周礼》云“上春衅龟”，明秦亦以上春衅龟，秦以孟冬衅龟筴，明周亦孟冬衅龟筴，故云相互也。注《周礼》又云“《月令》，秦世之书，亦或从以岁首衅龟耳”，则与此同也。而秦十月为岁首，一衅而巳。《周礼》上春者，亦谓夏之建寅之月，但岁首一衅而已，无一年两衅之事，此郑氏注《周礼》，别解其义也。今此《月令》之注，与《周礼》“上春衅龟”，以为建寅之月，则此与《周礼》不同，彼此郑为两解也。云“审省录之而不衅，筮短贱於兆”者，以卦吉凶谓《易》也。直言审不云衅，故言“审省录之而不衅”。所以不衅者，《易》是筮卦之书，贱於龟之书，故龟繇云衅之，筮书则省录而巳。观郑注占兆衅之分明，而皇氏云“唯衅龟筴，命大史唯占视兆书不衅”，与郑注违，其义非也。云“筮短”者，《左传》僖四年，“晋献公卜骊姬不吉，筮之吉，公曰：‘从筮。’卜人曰：‘筮短龟长，不如从长。’”杜元凯注云：“筮以数告，故短。龟以象示，故长。”是筮短龟长之事也。



是察阿党，则罪无有掩蔽。<span class="q">阿党，谓治狱吏以私恩曲桡相为也。<span class="q">○</span>为，于伪反，下“为仲冬”、“为天子”皆同。</span>

[疏]“是察”至“掩蔽”。<span class="q">○</span>正义曰：“是察阿党”者，谓当是正审察狱吏阿党之事，则在下犯罪之人，狱吏不能掩蔽，故云“无有掩蔽”。



是月也，天子始裘。<span class="q">九月授衣，至此可以加裘。</span><span class="q">○</span>命有司曰：“天气上腾，地气下降，天地不通，闭塞而成冬。”<span class="q">使有司助闭藏之气，门户可闭闭之，窗牖可塞塞之。<span class="q">○</span>上，时掌反，又如字，下“上世”同。</span>命百官谨盖藏。<span class="q">谓府库囷仓有藏物。<span class="q">○</span>藏，才浪反，又如字。</span>命司徒循行积聚，无有不敛。<span class="q">谓刍禾薪蒸之属。<span class="q">○</span>行，下孟反。积聚，子赐反；下七柱反，又才屡反，仲冬同。</span>

[疏]“天气”至“下降”。<span class="q">○</span>正义曰：若以《易》卦言之，七月三阳在上，则天气上腾；三阴在下，则地气下降也。今十月乃云“天气上腾，地气下降”者，《易》含万象，言非一概，周流六虚，事无定体。若以爻象言之，则七月为天气上腾，地气下降。若气应言之，则从五月地气上腾，至十月地气六阴俱升，天气六阳并谢，天体在上阳归於虚无，故云“上腾”。地气六阴用事，地体在下，阴气下连於地，故云“地气下降”。各取其义，不相妨也。



杯城郭，戒门闾，脩键闭，慎管籥，固封疆，备边竟，完要塞，谨关梁，塞徯径。<span class="q">坏，益也。键，牡。闭，牝也。管籥，搏键器也。固封疆，谓使有司循其沟树及其众庶之守法也。要塞，边城要害处也。梁，桥横也。徯径，禽兽之道也。今《月令》“疆”或为“玺”。<span class="q">○</span>键，其辇反，又其偃反。籥，羊灼反。疆，居良反，注及下注同。塞，先代反，注同。塞徯，上先则反，下音奚。径，古定反。牡，亡古反，又茂后反。搏音博，一本作传，直专反。处，尺虑反。玺音徙。</span>

[疏]“坏城”至“徯径”。<span class="q">○</span>正义曰：城郭当须牢厚，故言坏。门闾备拟非常，故云戒。键闭或有破坏，故云修。管籥不可妄开，故云审。封疆理当险阻，故云固。边竟防拟盗贼，故云备。要塞理宜牢固，故云完。关梁禁御奸非，故云谨。徯径细小狭路，故须塞。皆随事戒约，故设文不同也。<span class="q">○</span>注“坏益”至“为玺”。<span class="q">○</span>正义曰：“键牡闭牝”者，凡锁器入者谓之牡，受者谓之牝，若禽兽牝牡。然管籥与键闭别文，则非键闭之物，故云“搏键器”，以铁为之，似乐器之管籥，搢於锁内，以搏取其键也。按《檀弓》注云：“管，键也。”则管、键一物，此为别者，熊氏云：“管是键之伴类，仍非键也。”注称管键者，以类言之，若云邻里然也。管籥云搏键器，则管籥一物，义或然也。而何胤云：“键是门扇之后，树两木，穿上端为孔。闭者谓将扃关门，以内孔中。”按《汉书·五行志》每云牝飞及牝亡，谓失其锁须，须则牡也。何胤云“两边树木”，非其义也。云“固封疆，谓使有司循其沟树及其众庶之守法”者，沟树谓掘沟堑而种树木也，令使众庶可守之。



饬丧纪，辨衣裳，审棺椁之薄厚，茔丘垄之大小、高卑厚薄之度、贵贱之等级。<span class="q">此亦闭藏之具，顺时饬正之也。辨衣裳，谓袭敛，尊卑所用也。所用又有多少。<span class="q">○</span>茔音营。垄，力勇反。袭音习。敛，力验反，又力检反。</span>

[疏]注“衣裳”至“多少”。<span class="q">○</span>正义曰：其衣裳袭敛多少及棺椁厚薄，具在《丧大记》。丘垄小大，按郑注《冢人》云：“《汉律》列侯坟高四丈，关内侯以下各有等差。”又注《檀弓》云“坟高四尺”，盖周之士制，外无文。



是月也，命工师效功，陈祭器，按度程，毋或作为淫巧，以荡上心，必功致为上。<span class="q">霜降而百工休，至此物皆成也。工师，工官之长也。效功，录见百工所作器物也。主於祭器，祭器尊也。度谓制大小也。程谓器所容也。淫巧，谓奢伪怪好也。荡谓摇动生其奢淫。<span class="q">○</span>效，户教反。巧如字，又若孝反，注同。致，直吏反，下注同。长，丁丈反。</span>物勒工名，以考其诚。<span class="q">勒，刻也。刻工姓名於其器，以察其信，知其不功致。</span>功有不当，必行其罪，以穷其情。<span class="q">功不当者，取材美而器不坚也。<span class="q">○</span>当，丁浪反，注同。</span>

[疏]“命工”至“其情”。<span class="q">○</span>正义曰：於是之时，冬闭无事，百工造作器物，恐为淫巧，故命工师之官。师，长也。命此工官之长，效实百工所造之物，陈列祭器善恶。<span class="q">○</span>“按度程”者，谓於按此器旧来制度大小，及容受程限多少。<span class="q">○</span>“毋或作为淫巧”者，或，有也。勿得有作过制之巧，以摇动在上生奢侈之心必，“功致为上”者，言作器不须靡丽华侈，必功力密致为上。又每物之上，刻勒所造工匠之名於后，以考其诚信与不，若其用材精美，而器不坚固，则功有不当，必行其罪罚，以穷其诈伪之情。<span class="q">○</span>注“主於”至“所容”。<span class="q">○</span>正义曰：百工造作器物，则诸器皆营。今经直主於祭，故云“主於祭器，祭器尊也”。度谓制大小，程谓器所容”者，以经度、程文别，度是制度大小，除制度之外，唯有容受多少，故以程为器所容也。



是月也，大饮烝。<span class="q">十月农功毕，天子诸侯与其群臣饮酒於太学，以正齿位，谓之大饮。别之於他，其礼亡。今天子以燕礼，郡国以乡饮酒礼代之。烝谓有牲体为俎也。《党正职》曰：“国索鬼神而祭祀，则以礼属民，而饮酒于序，以正齿位。”亦谓此时也。《诗》云：“十月涤场，朋酒斯飨。曰杀羔羊，跻彼公堂。称彼兕觵，受福无疆。”是颂大饮之诗。<span class="q">○</span>别，彼列反。索，所百反。属，之玉反，下同。涤，大历反。场，直良反。跻，子兮反。兕，除履反。觵，古宏反。</span>

[疏]“大饮烝”。<span class="q">○</span>正义曰：言於是月之时，天子诸侯与群臣大行饮酒为飨礼，以正齿位。烝，升也。升此牲体於俎之上，故云“大饮烝”。<span class="q">○</span>注“十月”至“之诗”。<span class="q">○</span>正义曰：“天子诸侯与其群臣饮酒於太学”者，按此大饮烝是天子之礼，《诗·豳风》“跻彼公堂”，序诸侯之事，是诸侯之礼，故云“天子诸侯与群臣”也。《豳诗》云“跻彼公堂”，《毛传》云：“公堂，学校也。”《党正》“以礼属民，饮酒于序”，故云此饮酒於太学也。云“以正齿位”者，约《党正》文。必约《党正》者，以此是孟冬，《党正》云“国索鬼神”，谓蜡祭也，与此同月，故郑下注引《党正》文，亦谓此时也。云“烝谓有牲体为俎”者，按《国语》云：“王公立饫，则有房烝。”此既大饮飨礼，当用房烝半体之俎。若《党正》饮酒，虽飨而用餚蒸，故宣十六年《左氏》云“王享有体荐，宴有折俎，公当享，卿当宴”是也。郑又引《党正》及《诗》者，证大饮是十月正齿位、饮群臣之事。云“十月涤场”者，谓场功毕入，涤扫其场。“朋酒斯飨”者，《毛传》云：“两樽曰朋。”郑云：“飨谓飨礼，而杀羔羊，行礼之时，升彼公之学校之堂，举彼兕觥之爵，以罚失礼。臣下庆君命受福无疆也。”



天子乃祈来年于天宗，大割祠于公社及门闾，腊先祖五祀。<span class="q">此《周礼》所谓蜡祭也。天宗，谓日月星辰也。大割，大杀群牲割之也。腊，谓以田猎所得禽祭也。五祀：门、户、中霤、灶、行也。或言祈年，或言大割，或言腊，互文。<span class="q">○</span>腊，力合反。蜡，仕迓反，《字林》作“措”。</span>

[疏]“天子”至“五祀”。<span class="q">○</span>正义曰：“祈来年于天宗”者，谓祭日月星辰也。“大割祠于公社”者，谓大割牲以祠公社，以上公配祭，故云“公社”。“及门闾”者，非但祭社，又祭门闾，但先祭社，后祭门闾，故云及。“腊先祖五祀”者，腊，猎也。谓猎取禽兽，以祭先祖五祀也。此等之祭，总谓之蜡。若细别言之，天宗、公社、门闾谓之蜡，其祭则皮弁素服，葛带榛杖。其腊先祖五祀，谓之息民之祭，其服则黄衣黄冠。郑注《郊特牲》云：“息民与蜡异也。”按《党正》云“国索鬼神而祭祀，则以礼属民，而饮酒于序，以正齿位”，则饮酒在蜡祭之后。此大饮在蜡祭之前者，若《党正》属民饮酒在蜡之后，故下云“劳农以休息之”，注“《党正》饮酒”是也。若天子诸侯群臣大饮在蜡祭之前，故以大饮叙在祈年之前。然郑为大饮之下注引《党正》饮酒者，证其正齿位同在此月，不谓大饮，即《党正》饮酒也。而熊氏以为大饮烝在蜡之后，非其义也。凡蜡皆在建亥之月，而皇氏以为夏、殷蜡各在已之岁终。若如此，夏家季冬则计耦耕事也，脩耒耜，具田器。不得方始劳农以休息，皇氏之义非也。<span class="q">○</span>注“此周”至“互文”。<span class="q">○</span>正义曰：知此《周礼》所谓蜡者，以《郊特牲》“蜡者，索也。索万物而飨之”。按《籥章》云“国祭蜡，吹《豳颂》，以息老物”，蜡而后息老。此经亦先祭众神，乃后劳农休息，文与《籥章》相当，故经广祭众神，是《周礼·籥章》所谓蜡祭也。而熊氏、皇氏皆为《周礼》六乐：一变而致羽物，以致六变而蜡祭。此亦广祭众神，故指彼一变、二变而为之蜡也。然彼乐一变二变，郑自解为蜡耳，非《周礼》正文言蜡，何得云《周礼》所谓蜡也？云“天宗谓日月星”者，以蜡祭唯公，社不祭地，故知祭天宗者不祭天，若是祭天，何须称宗？下季冬云天之神，是天之众神，有司中、司命，不称宗，明称宗者，谓日月星也。按《异义》六宗：贾逵等以为天宗三，谓日月星；地宗三，谓泰山、河、海。郑玄六宗：以为星也，辰也，司中也，司命也，风师也，雨师也。不同贾逵之义。今此云“天宗谓日月星”者，《尚书》六宗，文承肆类上帝之下。凡郊天之时，日月从祀，故祭以日月配。日月在类上帝之中，故六宗不得复有日月。此不云六宗，而云天宗，与彼别也。蔡邕云：“日为阳宗，月为阴宗，北辰为星宗也。”云“腊谓田猎所得禽祭”者，以欲腊祭之时，暂出田猎以取禽，非仲冬大阅之猎也。《左传》云：“唯君用鲜。”则天子诸侯，祭用鲜兽。皇氏云“仲秋猎得禽兽，以为乾豆，至腊用之”，其义非也。云“五祀：门、户、中霤、灶、行”者，《月令》殷礼言之，若周则七祀。云“或言祈年，或言大割，或言腊，互文”者，天宗、公社、门闾、先祖五祀等，皆祈年大割腊祭之事，故云“互”也。皇氏云：“天宗，故云祈。社是报功，故云大割。先祖已之亲，故腊祭也。”



劳农以休息之。<span class="q">党正属民，饮酒正齿位是也。<span class="q">○</span>劳，力报反。</span>

[疏]注“党正”至“是也”。<span class="q">○</span>正义曰：按《党正职》“国索鬼神而祭祀，则以礼属民”。此亦祭众神之后，劳农休息文正相当，故云是此等休息是正齿位。按《杂记》子贡观蜡，云“一国之人皆若狂”者，按《乡饮酒》初立，宾行礼，至礼终，说屦升堂而往，行无算爵。然则初时正齿位，后则皆狂。蜡祭，蔡邕云：“夏曰清祀，殷曰嘉平，周曰蜡，秦曰腊。”按《左传》云：“虞不腊矣。”是周亦有腊名也。



天子乃命将帅讲武，习射御，角力。<span class="q">为仲冬将大阅，简习之。亦因营室主武士也。凡田之礼，唯狩最备。《夏小正》：“十一月王狩。”<span class="q">○</span>将帅，上子匠反，下色类反。阅音悦。狩，手又反。</span>

[疏]注“营室”至“最备”。<span class="q">○</span>正义曰：《春秋》说云：“营室主军士之粮。”云“凡田之礼，唯狩最备”者，解此经孟冬云“乃命将帅讲武，习射御”，言习，是未正用也。备拟仲冬教战之事所须，故言唯狩最备，谓狩礼大也。故仲冬教大阅，礼仪备。



是月也，乃命水虞、渔师收水泉池泽之赋，毋或敢侵削众庶兆民，以为天子取怨于下。其有若此者，行罪无赦。<span class="q">因盛德在水，收其税。</span>

孟冬行春令，则冻闭不密，地气上泄，<span class="q">寅之气乘之也。<span class="q">○</span>泄，息列反，下同。</span>民多流亡。<span class="q">象蛰虫动。</span>

[疏]“孟冬”至“流亡”。<span class="q">○</span>正义曰：“冻闭不密，地气上泄”，地灾也。“民多流亡”，人灾也。



行夏令，则国多暴风，方冬不寒，蛰虫复出。<span class="q">巳之气乘之也。立夏巽用事，巽为风。<span class="q">○</span>复，扶又反。</span>

[疏]“国多”至“复出”。<span class="q">○</span>正义曰：“国多暴风，方冬不寒”，天灾也。“蛰虫复出”，地灾也。



行秋令，则雪霜不时，<span class="q">申之气乘之也。</span>小兵时起，土地侵削。<span class="q">申阴气，尚微。申宿直参伐，参伐为兵。<span class="q">○</span>参，所林反，下同。</span>

[疏]“雪霜”至“侵削”。<span class="q">○</span>正义曰：“雪霜不时”，天灾也。<span class="q">○</span>“小兵时起，土地侵削”，人灾也。<span class="q">○</span>注“申宿直参伐，参伐为兵”。<span class="q">○</span>正义曰：按《春秋》说云：“参伐主斩刈，示威行伐也。”



仲冬之月，日在斗，昏东壁中，旦轸中。<span class="q">仲冬者，日月会於星纪，而斗建子之辰也。<span class="q">○</span>辟，必亦反，又必狄反。</span>

[疏]“仲冬”至“轸中”。<span class="q">○</span>正义曰：按《律历志》云“仲冬之初，日在斗十二度”，故云“日在斗”也。《三统历》：“大雪，日在斗十二度，昏壁五度中，去日八十四度，旦角三度中。冬至，日在牛初度，昏奎十度中，去日八十二度，旦亢七度中。”《元嘉历》云：“大雪，日在箕十度，昏氐九度中，旦轸八度中。冬至，日在斗十四度，昏东壁八度中，昼漏四十五刻，旦角七度中。



其日壬癸。其帝颛顼，其神玄冥。其虫介。其音羽，律中黄锺。其数六。其味咸，其臭朽。其祀行，祭先肾。<span class="q">黄锺者，律之始也，九寸。仲冬气至，则黄锺之律应。《周语》曰：“黄锺所以宣养六气九德。”</span>

[疏]注“周语”至“九德”。<span class="q">○</span>正义曰：按《元命包》：“黄锺者始黄。”注云：“始萌黄泉中。”《律历志》云：“黄者中之色，君之服。锺，种也。”又云：“黄，五色莫盛焉，故阳气始种於泉，孳萌万物为六气元也。”“《周语》曰‘黄锺所以宣养六气九德’”者，按彼注十一月建子，阳气在中，“六气：阴、阳、风、雨、晦、明。九德：金、木、水、火、土、穀、正德、利用、厚生”。作事宣遍，黄锺象气伏地，物始萌，所以遍养六气九功之德。此养之者，若施於人六情，正德，天德；利用，地德；厚生，人德。六府者，金、木、水、火、土、穀也。



冰益壮，地始坼，鹖旦不鸣，虎始交。<span class="q">皆记时候也。鹖旦，求旦之鸟也。交犹合也。<span class="q">○</span>壮，庄亮反。曷，本亦作鹖，同，户割反。鹖旦，鸟名。</span>

天子居玄堂大庙，乘玄路，驾铁骊，载玄旂，衣黑衣，服玄玉，食黍与彘，其器闳以奄。<span class="q">玄堂大庙，北堂当大室。</span><span class="q">○</span>饬死事。<span class="q">饬军士，战必有死志。</span>

[疏]“饬死事”。<span class="q">○</span>正义曰：事异前也，因杀气之盛，以饬军士，使战者必有死志，故曰“饬死事”也。



命有司曰：“土事毋作，慎毋发盖，毋发室屋，及起大众，以固而闭。地气沮泄，是谓发天地之房，诸蛰则死，民必疾疫。又随以丧，命之曰畅月。”<span class="q">而犹女也。畅犹充也。大阴用事，尤重闭藏。<span class="q">○</span>畅，敕亮反。女音汝。大音太。</span>

[疏]“命有”至“畅月”。<span class="q">○</span>正义曰：此不云是月者，总是冬月闭藏之事，从十月为渐，非惟仲冬一月之事，故不言“是月”。自“命奄尹”至“渊泽井泉”，论命奄尹之官，谨慎房室；命酒正之职，以为酒醴；命掌祠之官，祈祀四海井泉：事虽各别，同是命告群官，事异於上，故总言“是月”。自“农有不收藏积聚”至“罪之不赦”，论收敛尤急之时，务须积聚之事，事异於上，故云“是月”。自“日短至”至“取竹箭”，论日至之时，须有所为之事，事异於收敛积聚，故云“是月”。自“可以罢官之无事”至“闭藏”，论去间务助时宁静，亦事异於前，故言“是月”。云“土事毋作，慎毋发盖”者，於此之时，土地之事毋得兴作，又须谨慎，毋得开发掩盖之物，则孟冬云“谨盖藏”是也。非惟仲冬一月之事，故不言是月，良为此也。为阴气凝固，阳须闭藏，若起土功，开盖物，发室屋，起大众，开泄阳气，故下云“诸蛰则死”，人则疾疫也。“以固而闭”者，而，汝也。命此有司云，於此之时，以坚固汝闭塞之事，勿令开动。“地气沮泄，是谓发天地之房”者，约束有司，若其不固汝所闭之事，令地沮泄，谓泄漏地之阳气，是发彻天地之房。房是人次舍之处拥蔽，於此之时，天地亦拥蔽万物，不使宣露，与房舍相似，令地气泄漏，是开发天地之房也。如此，则诸蛰则死，人必疾疫。非但蛰死人疾，“又随以丧”者，国有大丧，随逐其后。“命之曰畅月”者，告有司云：所以须闭藏，以其命此月曰畅月。畅，充也。言名此月为充实之月，当使万物充实不发动故也。皇氏云：“又随以丧者，谓逃亡，人为疾疫皆逃亡，故云又随以丧。”



是月也，命奄尹申宫令，审门闾，谨房室，必重闭。<span class="q">奄尹，主领奄竖之官也。於周则为内宰，掌治王之内政、宫令。几出入及开闭之属。重闭，外内闭也。<span class="q">○</span>重，直龙反，注同。</span>省妇事，毋得淫。虽有贵戚近习，毋有不禁。<span class="q">省妇事，所以静阴类也。淫谓女功奢伪怪好物也。贵戚，谓姑、姊妹之属。近习，天子所亲幸者。<span class="q">○</span>省，所景反，注同。</span>

[疏]“命奄”至“不禁”。<span class="q">○</span>正义曰：“命奄尹”者，尹谓正也。谓命奄官正长，申重之政令，常察门闾之事，谨慎房室之处。“必重闭”者，谓门闾房室，必外内重闭。远者谓之门闾，近者谓之房室，皆有外内，门户必重叠闭之。此月阴气既静，故减省妇人之事，顺阴类也。妇人须事者，务所质素，无得过为淫巧。其所禁妇人，无限贵戚姑姊妹之徒，及王亲近爱习嬖宠之类，无有不禁，言禁之无得淫巧也。<span class="q">○</span>注“於周”至“之属”。<span class="q">○</span>正义曰：此奄尹，奄官之尹，於周则内宰，俱是主领奄官，身非奄人，故云於周为内宰，内宰非奄也。云“掌治王之内政”者，皆解经“中申宫”令也，宫令则内政也。云“讥出入及开闭之属”者，解经“审门闾，谨房室”也。



乃命大酋，秫稻必齐，麹糵必时，湛炽必絜，水泉必香，陶器必良，火齐必得。兼用六物，大酋监之，毋有差贷。<span class="q">酒熟曰酋。大酋者，酒官之长也，於周则为酒人。秫稻必齐，谓孰成也。湛，渍也。炽，炊也。火齐，腥孰之调也。物犹事也。差贷，谓失误，有善有恶也。古者获稻而渍米麹，至春而为酒。《诗》云：“十月获稻，为此春酒，以介眉寿。”<span class="q">○</span>酋，子由反，又在由反。秫音述。麹，丘六反。糵，鱼列反。湛，于廉反。炽，尺志反。齐，才计反，注“火齐”同。监，古衔反。贷音二，又他得反，注同。长，丁丈反。获，户郭反。</span>

[疏]“乃命”至“差贷”。<span class="q">○</span>释义曰：大酋者，酒官之长，於此之时，始为春酒，先须治择秫稻，故云“秫稻必齐”。齐得成孰，又须以时料理麹糵，故云“必时”。“湛炽必絜”者，湛，渍也。炽，炊也。谓炊渍米麹之时，必须清絜。“水泉必香，陶器必良”者，谓所用水泉必须香美，所盛陶器必须良善。“火齐必得”者，谓炊米和酒之时，用火齐，生孰必得中也。“兼用六物”者，秫稻一，麹糵二，湛炽三，水泉四，陶器五，火齐六也。物，事也，谓作酒之人，用此六事作酒，大酋监督之，无使有参差贷变，使酒误其善恶。<span class="q">○</span>注“酒孰”至“眉寿”。<span class="q">○</span>正义曰：酒孰曰酋，然则酋者，酒孰之名也。云“於周则为酒人”者，《周礼·酒正》引此大酋为酒正也。此注大酋为酒人，不同者，以酒正掌作酒法，或及酒材之事，故引大酋证之。其实酒正“掌酒之政令”，及酒出入之事，不亲监作，此大酋监作，故为酒人也，以酒人监作酒故也。云“古者获稻，而渍米麹，至春事而为酒”者，证此十一月命大酋作酒之事。以十月获稻，於此月渍米麹，至春而为酒者，谓春成也，非春始酿，故《毛诗传》云：“春酒冻醪。”又注《酒正》云：“清酒，今中山冬酿接夏而成。”是於仲冬季冬以酿也。引《诗》者，《豳风·七月》之诗，以证获稻作酒之事。



天子命有司祈祀四海、大川、名源、渊泽、井泉。<span class="q">顺其德盛之时祭之也。今《月令》“渊”为“深”。</span>

是月也，农有不收藏积聚者，马牛畜兽有放佚者，取之不诘。<span class="q">此收敛尤急之时，人有取者不罪，所以警惧其主也。《王居明堂礼》曰：“孟冬之月，命农毕积聚，系收牛马。”<span class="q">○</span>畜，许六反。诘，起吉反。</span>

[疏]注“明堂”至“牛马”。<span class="q">○</span>正义曰：引之者，证若不积聚收牛马，他人取之不诘。俗本作“牧”，定本作“收”。



山林薮泽，有能取蔬食田猎禽兽者，野虞教道之。其有相侵夺者，罪之不赦。<span class="q">务收敛野物也。大泽曰薮，草木之实为蔬食。<span class="q">○</span>薮，素口反。道音导。</span>

[疏]注“大泽”至“蔬食”。<span class="q">○</span>正义曰：按郑注《周礼》：“水锺曰泽，水希曰薮。”今言“大泽曰薮”者，以有水之处谓之泽，旁无水之处谓之薮。“草木之实为蔬食”者，《尔雅》云：“蔬不孰为馑。”蔬谓菜蔬，以其粗蔬，经言蔬食，故为草木实也。山林蔬食，榛栗之属。薮泽蔬食，菱芡之属。



是月也，日短至，阴阳争，诸生荡。<span class="q">争者，阴方盛，阳欲起也。荡，谓物动萌牙也。<span class="q">○</span>争，争斗之争，注同。</span>君子齐戒，处必掩身，身欲宁，去声色，禁耆欲，安形性，事欲静，以待阴阳之所定。<span class="q">宁，安也。声谓乐也。《易》及《乐》、《春秋》说云“冬至，人主与群臣从八能之士作乐五日”，此言“去声色”，又相反。<span class="q">○</span>去，起吕反，注及下同。耆，市志反。从，子用反。</span>

[疏]注“易及”至“相违”。<span class="q">○</span>正义曰：此《易·通卦验》文，及《乐纬》、《春秋纬》，其语同也。其八能之士，以具在仲夏疏文。“又相违”者，以夏巳违，今此复违，故言又也。



芸始生，荔挺出，蚯蚓结，麋角解，水泉动。<span class="q">又记时候也。芸，香草也。荔挺，马<img src="pic/z133.bmp">也。水泉动，润上行。<span class="q">○</span>芸音云。荔，力计反。挺，大顶反。麋，亡悲反。解音蟹。<img src="pic/z133.bmp">，户介反。上，时丈反。</span>

[疏]“芸始”至“泉动”。<span class="q">○</span>正义曰：“芸始生，荔挺出”者，皇氏云“以其俱香草，故应阳气而出”。而“蚯蚓结”者，蔡云“结犹屈也。蚯蚓在穴，屈首下向，阳气气动则宛而上首，故其结而屈也”。“麋角解”者，说者多家，皆无明据，熊氏云“鹿是山兽，夏至得阴气而解。角麋是泽兽，故冬至得阳气而解角”。今以麋为阴兽，情淫而游泽，冬至阴方退故解角，从阴退之象。鹿是阳兽，情淫而游山，夏至得阴而解角，从阳退之象。既无明据，故略论焉。若节气早，则麋角十一月解，故《夏小正》云“十一月麋角陨坠”是也。若节气晚，则十二月麋角解，故《小正》云“十二月陨麋角”。



日短至，则伐木，取竹箭。<span class="q">此其坚成之极时。</span>

是月也，可以罢官之无事，去器之无用者。<span class="q">谓先时权所建作者也。天地闭藏而万物休，可以去之。</span><span class="q">○</span>涂阙廷门闾，筑囹圄，此以助天地之闭藏也。<span class="q">顺时气也。</span>

仲冬行夏令，则其国乃旱，<span class="q">午之气乘之也。</span>氛雾冥冥，<span class="q">霜露之气，散相乱也。<span class="q">○</span>氛，芳云反。</span>雷乃发声。<span class="q">震气动也。午属震。</span>

[疏]“其国”至“发声”。<span class="q">○</span>正义曰：“其国乃旱，氛雾冥冥，雷乃发声”，皆天灾也。



行秋令，则天时雨汁，瓜瓠不成。<span class="q">酉之气乘之也，酉宿直昴毕，毕好雨。雨汁者，水雪杂下也。子宿直虚危，虚危内有瓜瓠。<span class="q">○</span>雨汁，于付反；下音执，注同。瓠，户故反。好，呼报反。</span>国有大兵。<span class="q">兵亦金之气。</span>

[疏]“天时”至“大兵”。<span class="q">○</span>正义曰：“天时雨汁”，天灾也。“瓜瓠不成”，地灾也。“国有大兵”，人灾也。<span class="q">○</span>注“虚危内有瓜瓠”。<span class="q">○</span>正义曰：按《天文志》：“瓜瓠四星在危东。”



行春令，则蝗虫为败，<span class="q">当蛰者出，卯之气乘之也。</span>水泉咸竭，<span class="q">大火为旱。</span>民多疥疠。<span class="q">疥疠之病，孚甲之象。<span class="q">○</span>疥音介。</span>

[疏]“蝗虫”至“疥疠”。<span class="q">○</span>正义曰：“虫蝗为败，水泉咸竭”，地灾也。“民多疥疠”，人灾也。



季冬之月，日在婺女，昏娄中，旦氐中。<span class="q">季冬者，日月会於玄枵，而斗建丑之辰也。<span class="q">○</span>婺，无付反。娄，力候反。氐，丁兮反，又音丁计反。枵，许骄反。</span>

[疏]“季冬”至“氐中”。<span class="q">○</span>正义曰：按《律历志》：“季冬初，日在婺女八度。”《三统历》：“小寒，日在婺女八度，昏娄十一度中，去日八十四度，旦氐十二度中。大寒，日在危初度，昏昴二度中，去日八十度，旦心五度中。”《元嘉历》：“日在牛三度，昏奎十五度中，昼漏四十五刻六分，旦亢九度中。大寒，日在女十度，昏胃四度中，昼漏四十六刻七分，旦氐十三度中。”



其日壬癸。其帝颛顼，其神玄冥。其虫介。其音羽，律中大吕。其数六。其味咸，其臭朽。其祀行，祭先肾。<span class="q">大吕者，蕤宾之所生也。三分益一，律长八寸二百四十三分寸之百四。季冬气至，则大吕之律应。《周语》曰：“大吕助阳宣物。”</span>

[疏]注“大吕”至“宣物”。正义曰：按蕤宾长六寸八十一分寸之二十六，上生大吕，三分益一，三寸益一寸，六寸益二寸，故为八寸。其八十一分寸之二十六，各三分之，则为七十八分，三分益一，更益一个二十六，则为一百四，故云“律长八寸二百四十三分寸之一百四”也。引“《周语》‘大吕助阳宣物’”者，证大吕之义也。按《律历志》云：“大吕，吕，旅也。”言阴大旅助黄锺宣气而聚物。



雁北乡，鹊始巢，雉雊，鸡乳。<span class="q">皆记时候也。雊，雉鸣也。《诗》云：“雉之朝雊，尚求其雌。”<span class="q">○</span>乡音向。雊，音豆反。乳，如住反。</span>

[疏]“雁北”至“鸡乳”。<span class="q">○</span>正义曰：雁北乡有早有晚，早者则此月北乡，晚者二月乃北乡，故《易》说云：“二月惊蛰，候雁北乡。”“鹊始巢”者，此据晚者，若早者十一月始巢，故《诗纬·推度灾》云“复之日鹊始巢”是也。“雉雊鸡乳”者，《易·通卦验》云“雉雊鸡乳，在立春节”，与此同，以立春在此月也。《通卦验》又云：“小寒虎始交，豺祭兽。”此季冬不言者，文不具也。若节气晚则季冬虎交，若节气早则在仲冬，故仲冬虎始交。按《月令》“九月豺祭兽”，《通卦验》“季冬豺祭兽”者，熊氏云“再祭也”。一曰《易》说误也，无此文。



天子居玄堂右个，乘玄路，驾铁骊，载玄旂，衣黑衣，服玄玉，食黍与彘，其器闳以奄。<span class="q">玄堂右个，北堂东偏。</span>

命有司大难，旁磔，出土牛，以送寒气。<span class="q">此难，傩阴气也。难阴始於此者，阴气右行，此月之中，日历虚危，虚危有坟墓四司之气，为厉鬼将随强阴出害人也。旁磔於四方之门。磔，禳也。出犹作也。作土牛者，丑为牛，牛可牵止也。送犹毕也。<span class="q">○</span>难，乃多反，下注同。磔，竹百反。为厉，于伪反。</span>

[疏]“命有”至“寒气”。<span class="q">○</span>正义曰：此月之时，命有司之官，大为难祭，令难去阴气，言大者，以季春唯国家之难，仲秋唯天子之难，此则下及庶人，故云“大难”。“旁磔”者，旁谓四方之门，皆披磔其牲，以禳除阴气。“出土牛，以送寒气”者，出犹作也。此时强阴既盛，年岁巳终，阴若不去凶邪，恐来岁更为人害，其时月建丑，又土能克水，持水之阴气，故特作土牛，以毕送寒气也。<span class="q">○</span>注“此月”至“毕也”。<span class="q">○</span>正义曰：“此月之中”者，中犹内也，谓此月之内也。皇氏以为此月中气，非也。云“日历虚危，虚危有坟墓四司之气”者，熊氏引《石氏星经》云：“司命二星，在虚北。司禄二星，在司命北。司危二星，在司禄北。司中二星，在司危北。”史迁云：“四司，鬼官之长。”又云：“坟墓四星，在危东南。”是危虚有坟墓四司之气也。皇氏以为北方盖藏，故为坟墓；北方岁终，以司主四时，故云四司。其义皆非也。皇氏又云：“以季春国难，下及於民。”以此季冬大难，为不及民也。然皇氏解《礼》，违郑解义也。今郑注《论语》“乡人难”云：“十二月命方相氏，索室中驱疫鬼。”郑既分明云十二月乡人难，而皇氏解季冬难，云不及乡人，不知何意如此？云“送犹毕者，此时寒实未毕，而言毕者，但意欲全毕耳。



征鸟厉疾。<span class="q">杀气当极也。征鸟，题肩也。齐人谓之击征，或名曰鹰，仲春化为鸠。<span class="q">○</span>题，本兮反。</span>

[疏]“征鸟厉疾”。<span class="q">○</span>正义曰：亦命有司辞也。征鸟，谓鹰隼之属也，谓为征鸟如征。厉，严猛。疾，捷速也。时杀气盛极，故鹰隼之属取鸟捷疾严猛也。蔡云“太阴杀气将尽，故猛疾与时竞也”。<span class="q">○</span>注“杀气”至“为鸠”。<span class="q">○</span>正义曰：按《释鸟》云：“鹰，鶆鸠。”某氏云：“鶆鸠，鹴鸠。”《月令》云：“鹰化为鸠。”《左传》曰：“爽鸠氏，司寇也。”郭景纯云：“鶆当为鹴。”即鹴鸠也。此征鸟者，则鹴鸠之谓也。



乃毕山川之祀，及帝之大臣，天之神祗。<span class="q">四时之功成於冬，孟月祭其宗，至此可以祭其佐也。帝之大臣，句芒之属。天之神祗，司中、司命、风师、雨师。<span class="q">○</span>祗音祁。</span>

[疏]注“四时”至“雨师”。<span class="q">○</span>正义曰：按上孟冬“祈来年于天宗，大割祠於公社，腊先祖五祀”，是谓蜡祭，则百神皆祭，则一变而致羽物山林之祗，再变而致鳞物川泽之祗，是蜡祭并祭山川也，是岳渎及众山川也。孟冬不见者，文不具。孟冬祭岳渎，因及众山川，至此又更祭众山川，山川少於岳渎，是孟月祭其宗，此月祭其佐。前孟冬是祭先啬神农，并祭五帝，但孟月其文不具，则五帝为宗，大臣句芒等为佐，是孟月祭其宗，此月祭其佐也。孟冬祭司中等，是孟月祭宗，此月祭佐，则天神人鬼山川等，皆有宗有佐也。故郑先云孟月祭宗，至此祭佐，后解帝之大臣，天神地祗。若然，山川卑於帝之大臣，在先言，故以为尊卑之序，无义例也。熊氏云“孟冬祭宗，至此祭佐，唯天”，恐非也。



是月也，命渔师始渔。天子亲往，乃尝鱼，先荐寝庙。<span class="q">天子必亲往视渔。明渔非常事，重之也。此时鱼絜美。</span>

[疏]注“天子”至“絜美”。<span class="q">○</span>正义曰：按仲秋“以犬尝麻”，季秋“以犬尝稻”，皆不云天子亲往。今此“天子亲往”，特云“尝鱼”，故云“明渔非常事，重之也”。以四时荐新，是其常事，鱼则非常祭之物，故云“重之也”。



冰方盛，水泽腹坚，命取冰。<span class="q">腹，厚也。此月日在北陆，冰坚厚之时也。北陆，谓虚也。今《月令》无“坚”。<span class="q">○</span>腹，本又作复，又方服反。</span>

[疏]“冰方”至“取冰”。<span class="q">○</span>正义曰：言此月冰既方盛，於时极寒，冰实至盛，而云方盛者，此谓月半以前，小寒之节，冰犹未盛，故云方也。至於月半以后，大寒乃盛，水泽腹坚者，腹，厚也。谓水湿润泽，厚实坚固。冰既坚固，故命取冰。<span class="q">○</span>注“腹厚”至“无坚”。正义曰：腹者，形体腹长，故为厚也。云“此月日在北陆”者，当此月之时，日在玄枵之次，其星当女虚危也。陆，道也。言女虚危，是北方七宿之道，故《释天》云：“北陆，虚也。”举中央星以言之。



冰以入，令告民，出五种。<span class="q">冰既入，而令田官告民，出五种，明大寒气过，农事将起也。<span class="q">○</span>种，章勇反，注同。</span>命农计耦耕事，脩耒耜，具田器。<span class="q">耜者，耒之金也，广五寸。田器，鎡錤之属。<span class="q">○</span>鎡音兹。錤音基。</span>

[疏]“冰以”至“五种”。<span class="q">○</span>正义曰：冰以藏入之后，大寒以过，暖气方来，故令此典农之官，出五种之物，以拟种之。<span class="q">○</span>注“耜者”至“之属”。<span class="q">○</span>正义曰：耒者以木为之，长六尺六寸，庛长尺有一寸，中央直者三尺有三寸，勾者二尺有二寸。底谓耒下向，前曲接耜者头而著耜。耜，金铁为之，故云“耜者，耒之金”。云“田器，鎡錤之属”者，何胤云：“鎡，今之锄类。”《孟子》云：“齐人曰：虽有鎡錤，不如待时。”云“之属”者，以田器非一也。



命乐师大合吹而罢。<span class="q">岁将终，与族人大饮，作乐於大寝，以缀恩也。言罢者，此用礼乐於族人最盛，后年若时乃复然也。凡用乐必有礼，用礼则有不用乐者。《王居明堂礼》：“季冬命国为酒，以合三族，君子说，小人乐。”<span class="q">○</span>合，古答反。吹，昌睡反。罢如字，又音皮。复，扶又反。子说音悦。人乐音洛。</span>

[疏]“命乐”至“而罢”。<span class="q">○</span>正义曰：於此岁终，必族人燕饮，乐师之官，大合诸乐管籥之吹，以缀恩慈之心，而遂休罢，至来年季冬，乃更为之。<span class="q">○</span>注“岁将”至“人乐”。<span class="q">○</span>正义曰：“与族人大饮”者，以《王居明堂礼》云“季冬命国为酒，以合三族”，故知与族人饮也。云“作乐於大寝”者，以其命乐师合吹，故知作乐也。大寝则路寝也，与宗人图事之处。既饮族人，故知於大寝。云“以缀恩”者，缀谓连缀，恩谓恩亲。《大传》云：“系之以姓而弗别，缀之以食而弗殊。”云“罢者，此用礼乐於族人最盛，后年若时乃复然”者，谓后年季冬，乃复如此作乐，以一年顿停，故云罢。云“凡用乐必有礼，而用礼则有不用乐”者，以大合吹必当有礼，与族人燕饮。今唯云命乐师作乐，故云“用乐必有礼”，而食尝无乐，故云“礼有不用乐”也。引《明堂礼》以合三族者，三族，父、子及身，则《小记》云“亲亲以三为五，以五为九”是也。“君子说”，谓卿大夫士。“小人乐”，谓凡庶也。



乃命四监收秩薪柴，以共郊庙及百祀之薪燎。<span class="q">四监，主山林川泽之官也。大者可析谓之薪，小者合束谓之柴，薪施炊爨，柴以给燎，《春秋传》曰：“其父析薪。”今《月令》无“及百祀之薪橑”。<span class="q">○</span>共音恭，下文“以共”皆同。燎，力召反。析，思历反，下同。爨，七乱反。</span>

[疏]注“四监”至“薪燎”。正义曰：以薪柴出於山林川泽，故四监为山林川泽之官也。“薪施炊爨，柴以给燎”者，以薪柴并文，故知各有所用。上云“薪柴”，下云“薪燎”。故知“柴以给燎”。引“《春秋传》曰其父析薪”者，此昭七年《左传》辞也，“其父析薪，其子弗克负荷”，引之者，证薪是粗大可析之物。云“今《月令》无及百祀之薪燎”者，谓无此句之文也。



是月也，日穷于次。月穷于纪，星回于天，数将几终。<span class="q">言日月星辰运行，于此月皆周匝於故处也。次，舍也。纪，会也。<span class="q">○</span>几音祈，又音机。处，昌虑反。</span>

[疏]“日穷”至“几终”。<span class="q">○</span>正义曰：“日穷于次”者，谓去年季冬“日次於玄枵”，从此以来，每月移次他辰，至此月穷尽，还次玄枵，故云“日穷于次”。“月穷于纪”者，纪犹会也。去年季冬月与日相会於玄枵，自此以来，月与日相会在於他辰，至此月穷尽，还复会於玄枵，故云“月穷于纪”。“星回于天”者，谓二十八宿随天而行，每日虽周天一匝，早晚不同，至於此月，复其故处，与去年季冬早晚相似，故云“星回于天”。“数将几终”者，几，近也。以去年季冬，至今年季冬二百五十四日，未满三百六十五日，未得正终，唯近於终，故云“数将几终”。



岁且更始，专而农民，毋有所使。<span class="q">而犹女也。言专一女农民之心，令之豫有志於耕稼之事，不可徭役。徭役之，则志散失业也。<span class="q">○</span>女音汝。令，力呈反。</span>

[疏]“岁且”至“所使”。<span class="q">○</span>正义曰：此脩《月令》之人，为国家戒令之法。此月既终，岁且更始。而，女也。言在上专一女农之事，无得兴起造作，有所使役也。此是制礼者总为约戒之辞。此《月令》之内，不云乃命某官之属者，皆是礼家总禁也。他皆仿此。



天子乃与公、卿、大夫共饬国典，论时令，以待来岁之宜。<span class="q">饬国典者，和六典之法也。《周礼》以正月为之，建寅而县之。今用此月，则所因於夏殷也。<span class="q">○</span>县音玄。</span>

[疏]注“饬国”至“殷也”。<span class="q">○</span>正义曰：经云“共饬国典”，调和饬正之，故云“和六典之法”。“六典”者，则治典、教典、礼典、政典、刑典、事典是也。云“《周礼》以正月为之，建寅而县之”者，按《大宰职》云“正月之吉始和布治”，《小宰》云“正岁而观治象之法”是也。云“今月此月，则所因於夏殷”者，不用周法，故知因於夏殷，以王者损益，不出三代故也。



乃命太史次诸侯之列，赋之牺牲，以共皇天、上帝、社稷之飨。<span class="q">此所与诸侯共者也。列国有大小也。赋之牺牲，大者出多，小者出少。飨，献也。</span>

[疏]“乃命”至“之飨”。<span class="q">○</span>正义曰：此至“之飨”，皆命大史也。列，次也。来岁方祭，祀须牺牲，牺牲出诸侯之国，国有大小，故命大史书列之，以共赋也。诸侯同王南面，专王之土，故命之出牲，以与王共事天地也。既漫言诸侯，则异姓同姓俱然也。“赋之牺牲”者，赋税出也，次之随国大小而出之也。“以共皇天”者，赋牲所共也。“皇天”，天皇大帝也。“上帝”者，灵威仰五帝也。“社稷”者，王之社稷也。诸侯乃自有社稷，而始封亦割王社土与之，故赋牲共王社稷也。享，献也。出牲以共献於上帝诸神也。



乃命同姓之邦，共寝庙之刍豢。<span class="q">此所以与同姓共也。刍豢，犹牺牲。</span>

[疏]“乃命”至“刍豢”。<span class="q">○</span>正义曰：刍豢犹牺牲也。皇天社稷，与天下共之，故通赋天下国家也。寝庙先王，与同姓国共之，故别又命同姓国共之也。言刍乃是牛羊，而又云豢，则是犬豕也。天地不用犬豕，社稷大牢乃有豕而不用犬，故没其刍豢，而徒云天地牺牲也。宗庙备六牲，故云“刍豢”也。



命宰，历卿大夫至于庶民，土田之数，而赋牺牲，以共山林名川之祀。<span class="q">此所与卿、大夫、庶民共者也。历犹次也。卿大夫采地亦有大小，其非采地，以其邑之民多少赋之。</span>

[疏]“命宰”至“之祀”。<span class="q">○</span>正义曰：宰，小宰也。历亦次也。卿大夫，谓畿内有采地者，岁终又小宰列次畿内之地大小，并至於庶民受田，准土田多少之数，赋之牺牲，以共山林名川之祀。不云士者，上举卿大夫，下举庶民，则士在其中，省文耳。注云“此所与卿大夫庶人共之”，则各赋税之，卿大夫出其采地赋税，无采地出其邑之赋税，庶人无邑，出其赋税以与邑宰，邑宰以共上，是庶人亦出赋也。故下云“凡在天下九州之人，无不咸献其力”是也。



凡在天下九州之民者，无不咸献其力，以共皇天、上帝、社稷、寝庙、山林、名川之祀。<span class="q">民非神之福不生，虽有其邦国采地，此赋要由民出。</span>

[疏]注“民非”至“民出”。<span class="q">○</span>正义曰：“虽有其邦国采地，此赋要由民出”者，有邦国，诸侯；有采地，谓卿大夫，赋税所来，皆由民出。必由民者，以经中云“天下九州之民”，不云诸侯卿大夫，独云民，故郑云此也。



季冬行秋令，则白露蚤降，介虫为妖，<span class="q">戌之气乘之也。九月初尚有白露，月中乃为霜。丑为鳖蟹。</span>四鄙入保。<span class="q">畏兵辟寒象。<span class="q">○</span>辟，毗异反。</span>

[疏]“白露”至“入保”。<span class="q">○</span>正义曰：“白露早降”，天灾。“介虫为妖”，地灾。“四鄙入保”，人灾。<span class="q">○</span>注“丑为鳖蟹”。<span class="q">○</span>正义曰：按阴阳式法，丑鱼鳖蟹。季冬建丑，而行秋令，丑气失，故云“介虫为妖”。



行春令，则胎夭多伤，<span class="q">辰之气乘之也。天，少长也。此月物甫萌牙，季春乃句者毕出，萌者尽达。胎夭多伤者，生气早至，不充其性。<span class="q">○</span>胎，吐来反。夭，乌老反，注同。少长，上诗召反，下丁丈反。句，古侯反。</span>国多固疾，<span class="q">生不充性，有久疾也。</span>命之曰逆。<span class="q">众害莫大於此。</span>

[疏]“胎夭”至“曰逆”。正义曰：“胎夭多伤，国多固疾，命之曰逆”，皆人灾也。<span class="q">○</span>注“辰之”至“其性”。<span class="q">○</span>正义曰：云“此月物甫萌牙，季春乃句者毕出，萌者尽达”者，甫，始也。此十二月萌者始牙，至三月乃出达地上也。云“胎夭多伤者，生气蚤至，不充其性”者，三月之气在十二月内至，故胎萌而暴长出，既性不得充满，所以多伤也。<span class="q">○</span>注“众害莫大於此”。正义曰：以胎夭既伤，国多固疾，众种之害，莫大於此，故经云“命之曰逆”。命犹名也。言名此曰特逆之事，谓恶之甚也。



行夏令，则水潦败国，时雪不降，冰冻消释。<span class="q">未之气乘之也。季夏大雨时行。<span class="q">○</span>消释如字，一本作液，音亦。</span>

[疏]“水潦”至“消释”。<span class="q">○</span>正义曰：“水潦败国，时雪不降”，天灾也。“冰冻消释”，地灾也。