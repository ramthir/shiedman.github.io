---
title: 臧僖伯谏观鱼
book:
    title: 古文观止
    author: [吴楚才,吴调侯]
categories: [古文观止]
tags: [古文观止,郑伯克段于鄢]
permalink: /books/guwen_guanzhi/04.html
date: 2014-04-23 12:36:00 +0800
layout: book_page
---


臧僖伯谏观鱼(隐公五年) 《左传》
---------------------------------

> 解题
>
>《史记・鲁周公世家》：「隐公五年，观渔于棠。」



春，公将如裳观鱼***同渔。***者。***如，往也。棠，鲁之远地。隐公将往棠地陈鱼而观之。***


臧僖伯***公子柩。***谏曰：「凡物不足以讲大事，其材不足以备器用，则君不举焉。***物，鸟兽之属。讲，习也。大事，谓祀与戎也。材，谓皮革齿牙、骨角毛羽也。器用，军国之资。举，行也。此言君人之道，以军国祀戎为重，以游观宴乐为轻。〇提出「君」字作主。三句是一篇之纲领。***君，将纳民于轨、物者也。***一定者为轨，当然者为物。〇承上「君」字转下，见得君之所举，关系甚大。「轨」字承「凡物」句，「物」字承「其材」句，观下文自见。***故讲事以度***铎。***轨量谓之轨。***轨有差等曰量。***取材以章物采谓之物。***物有华饰曰采。***不轨不物，谓之乱政。乱政亟***器。***行，所以敗也。***反收四句，以明「则君不举」之故。***故春蒐、***搜。***夏苗、秋狝、***先上声。***冬狩，***蒐、苗、狝、狩，皆猎名。蒐，捜索，择取不孕者。苗，为苗除害也。狝，杀也。以杀为名，顺秋气也。狩，围守也。冬物毕成，获则取之，无所择也。***皆于农隙以讲事也。***四时讲武，各因农力之闲。***三年而治兵，入而振旅。***虽四时讲武，犹复三年而大习。出曰治兵，入曰振旅。振，整也。旅，众也。谓整众而还也。***归而饮至，***归乃告至于庙而饮。***以数***上声。***军实。***以计军徒器械及所获之数。***昭文章，***昭，著也。君、大夫、士，车服旌旗，各有文章。***明贵贱，***田猎之制，贵者先杀。所以明君、大夫、士、庶人之贵贱。***辨等列，***辨上下之等第行列。坐作进退皆是也。***顺少***去声。***长，***掌。〇出则少者在前，趋敌之义;还则少者在后，殿师之义。所谓顺也。***习威仪也。***皆所以讲习上下之威仪也。〇此一段，应「讲大事」句。***鸟兽之肉不登于俎，***谓不足登于俎，以供祭祀。***皮革、齿牙、骨角、毛羽不登于器，***谓不足登于法度之器，以为采饰。***则君不射，***石。***古之制也。***君不亲射，此古先王之法制。〇此一段，应「备器用」句。***若夫山林、川泽之实，器用之资，皂隶之事，官司之守，非君所及也。」***山林，谓材木樵薪之类。川泽，谓菱芡鱼鳖之类。所资取以为器用者，是贱臣皂隶之事，小臣有司之职，非君之所亲也。〇此一段，应「君不举」句。***


公曰：「吾将略地焉。」***言欲按行边境，不专为观鱼也。〇饰说。***遂往，陈鱼而观之。***陈，设张也。公大设捕鱼之具而观之。***

僖伯称疾不从。

书曰：「公矢鱼于裳。」***矢，亦陈也。***非礼也，且言远地也。***非礼便是乱政。棠实他境，故曰远地。***


汇评
------


[清]孙琮：王维山曰：「僖伯之谏作二段看，上『物不足以讲大事』，而以『乱政』结之;下『农隙以讲事』，而以『非君所及』结之。叙事典赡，铸句庄雅，尤为上乘。」古之王者，往往于蒐、苗、狝、狩之间，寓讲武作师之意。使公果出于略地也者，有何不可？特其为饰过之辞耳。《春秋》曰：「公矢鱼于棠。」因其文而无所笔削，僖伯之笔，且进于经矣。(《山晓阁左传选》卷一)


[清]谢有燁：以「讲大事」二句为纲，下文分应，堂堂正正之师。(《古文赏音》卷一)


[清]林云铭：观鱼自是纵欲逸游，在隐公以为无伤于民，且可以自遂其乐，独不思君之所行，皆所以为教，无不与民相关者。僖伯把「君」字说得十分郑重，以「纳民轨物」一句作眼，因以「讲事」、「取材」二句，诠「轨物」字义。语虽并提，看来「取材」即在「讲事」之内。故四时之讲，提出「蒐」、「苗」、「狝」、「狩」四字，则所当取之物材，不言自见。三年大讲中，插入「军实」、「文章」二语，即「章物采」之义，亦无不跃然。惟是隐公观鱼，却在取物材上用意。上而既仅带说，不得不以讲事之时、物材之不当取者另找一段，词意方足。末止泛论平常物材，无关戍祀者，皆非君所宜亲，与开口三句相应，亦不必露出观鱼字样，何等正大停蓄！细读是一滚说来，庄重中有流动之气。(《古文析义》卷一)


[清]吴楚材、吴调侯：隐公以观鱼为无害于民，不知人君举动关系甚大。僖伯开口便提出「君」字，说得十分郑重，中间历陈典故，俱与观鱼映照，盖观鱼正与「纳民轨物」相反，末以「非礼」斥之，隐然见观鱼即为乱政，不得视为小节而可以纵欲逸游也。(《古文观止》卷一)


[清]浦起龙：口中不曾一字说出观鱼，而观则非轨，鱼则非物。非轨非物，即是非礼。言归典则，法归丝扣。(《古文眉诠》卷一)


[清]余诚：僖伯此谏，秉礼以匡君。……虽未明言观鱼之非礼，而观鱼之非礼直可不言而喻。左氏一眼觑破，入手只用一笔提清，随将谏词详述，后幅补出公之饰非拒谏，并正写观鱼，亦只共用三四笔，简劲无敌。至前以「将」字起，后以「遂」字收，呼应一气，章法尤为入妙。末从书法论断作结。「非礼」二字，从谏词看出，是正意。「且言远地」，从「略地」看出，是余意。〇《郑伯克段》篇「失教」、「郑志」，从叙事中写出;此篇「非礼」，即从谏词中写出。《谏宠州吁》篇叙事将近百字，此篇叙事不足三十字，各有其妙。试参观之，可以知文家之变化矣。(《重订古文释义新编》卷一)
