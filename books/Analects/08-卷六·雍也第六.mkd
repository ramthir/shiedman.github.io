---
title: 卷六·雍也第六
category: 论语注疏
author: 魏·何晏(注), 宋·邢昺(疏)
date: 2014-05-26 23:13:55 +0800
permalink: /books/Analects/08.html
layout: book_page
---

<span class="s3">●卷六·雍也第六</span>




　　[疏]○正义曰：此篇亦论贤人、君子及仁、知、中庸之德，大抵与前相类，故以次之。

 
　　子曰：“雍也，可使南面。”<span class="q">包曰：“可使南面者，言任诸侯治。”</span>

 
　　[疏]“子曰：雍也，可使南面。”

 
　　○正义曰：此章称弟子冉雍之德行。南面，谓诸侯也。言冉雍有德行，堪任为诸侯治理一国者也。

 
　　仲弓问子桑伯子。<span class="q">王曰：“伯子，书传无见焉。”</span>子曰：“可也简。”<span class="q">孔曰：“以其能简，故曰可也。”</span>仲弓曰：“居敬而行简，以临其民，不亦可乎？<span class="q">孔曰：“居身敬肃，临下宽略，则可。”</span>居简而行简，无乃大简乎？”<span class="q">包曰：“伯子之简太简。”</span>子曰：“雍之言然。”

 
　　[疏]“仲弓”至“言然”。

 
　　○正义曰：此章明行简之法。“仲弓问子桑伯子”者，仲弓，冉雍字也。问子桑伯子其人德行何如。“子曰：可也简”者，孔子为仲弓述子桑伯子之德行也。简，略也。言其人可也，以其行能宽略故也。“仲弓曰：居敬而行简，以临其民，不亦可乎”者，仲弓因辨简之可否，言若居身敬肃，而行宽略以临其下民，不亦可乎？言其可也。“居简而行简，无乃太简乎”者，言居身宽略，而行又宽略，乃大简也。则子桑伯子之简是太简也。“子曰：雍之言然”者，然，犹是也。夫子许仲弓之言，是故曰然。

 
　　○注“王曰：伯子，书传无见焉。

 
　　○正义曰：书传无见，不知何人也。子桑伯子当是一人，故此注及下包氏皆唯言伯子而已。郑以《左传》秦有公孙枝字子桑，则以此为秦大夫，恐非。

 
　　哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣。今也则亡，未闻好学者也。”<span class="q">凡人任情，喜怒违理。颜回任道，怒不过分。迁者，移也。怒当其理，不移易也。不贰过者，有不善，未尝复行。</span>

 
　　[疏]“哀公”至“者也”。

 
　　○正义曰：此章称颜回之德。“哀公问：弟子孰为好学”者，鲁君哀公问於孔子曰：“弟子之中，谁为乐於好学者？”“孔子对曰：有颜回者好学，不迁怒，不贰过。不幸短命死矣。今也则亡，未闻好学者也”者，孔子对哀公曰：“有弟子颜回者，其人好学。”迁，移也。凡人任情，喜怒违理。颜回任道，怒不过分而当其理，不移易，不迁怒也。人皆有过惮改。颜回有不善，未尝不知；知之，未尝复行，不贰过也。凡事应失而得曰幸，应得而失曰不幸，恶人横夭则惟其常。颜回以德行著名，应得寿考，而反二十九发尽白，三十二而卒，故曰不幸短命死矣。亡，无也。言命则无好学者矣，未闻更有好学者也。

 
　　○注“凡人”至“复行”。

 
　　○正义曰：云“凡人任情，喜怒违理”者，言凡常之人，信任邪情，恣其喜怒，违於分理也。云“颜回任道，怒不过分”者，言颜回好学既深，信用至道，故怒不过其分理也。云“有不善，未尝复行”者，《周易·下系辞》文。彼云：“子曰：颜氏之子，其殆庶几乎！有不善未尝不知，知之未尝复行也。”韩康伯注云：“在理则昧，造形而悟，颜子之分也。失之於几，故有不善；得之於贰，不远而复，故知之未尝复行也。”引之以证不贰过也。此称其好学，而言不迁怒、贰过者，以不迁怒、贰过，由於学问既笃，任道而行，故举以言焉，以明好学之深也。一曰：以哀公迁怒、贰过，而孔子因以讽谏。

 
　　子华使於齐，冉子为其母请粟。子曰：“与之釜。”<span class="q">马曰：“子华，弟子公西华赤之字。六斗四升曰釜。”</span>请益。曰：“与之庾。”<span class="q">包曰：“十六斗曰庾。”</span>冉子与之粟五秉。<span class="q">马曰：“十六斛曰秉，五秉合为八十斛。”</span>子曰：“赤之适齐也，乘肥马，衣轻裘。吾闻之也：君子周急，不继富。”<span class="q">郑曰：“非冉有与之太多。”</span>

 
　　[疏]“子华”至“继富”。

 
　　○正义曰：此章论君子当赈穷周急。“子华使於齐”者，弟子公西赤字子华，时仕鲁，为鲁使适於齐也。“冉子为其母请粟”者，冉子，即冉有也，为其子华之母请粟於夫子，言其子出使而家贫也。“子曰：与之釜”者，夫子令与粟六斗四升也。“请益”者，冉有嫌其粟少，故更请益之。“曰：与之庾”者，夫子令益与十六斗也。“冉子与之粟五秉”者，冉有终以为少，故自与粟八十斛也。“子曰：赤之适齐也，乘肥马，衣轻裘。吾闻之也：君子周急，不继富”者，此孔子非冉有与之太多也。赤，子华名。适，往也。言子华使往齐国，乘驾肥马，衣著轻裘，则是富也，富则母不阙粟。吾尝闻之，君子当周救人之穷急，不继接於富有。今子华家富，而多与之粟，则是继富，故非之也。

 
　　○注“马曰”至“曰釜”。

 
　　○正义曰：《史记·弟子传》云：“公西赤字子华。”郑玄曰：“鲁人，少孔子四十二岁。”云“六斗四升曰釜”者，昭三年《左传》：“晏子曰：齐旧四量，豆、区、釜、锺。四升为豆，各自其四，以登干釜。”杜注云：“四豆为区，区斗六升。四区为釜，釜六斗四升。”是也。

 
　　○注“包曰：十六斗曰庾”，“马曰：十六斛曰秉”。

 
　　○正义曰：案《聘礼记》云：“十斗曰斛。十六斗曰籔。十籔曰秉。”郑注云：“秉十六斛，今江淮之间量名有为籔者，今文籔为逾。”是庾、逾、籔其数同，故知然也。

 
　　原思为之宰，<span class="q">包曰：“弟子原宪。思，字也。孔子为鲁司寇，以原宪为家邑宰。”</span>与之粟九百，辞。<span class="q">孔曰：“九百，九百斗。辞，辞让不受。“</span>子曰：“毋！<span class="q">孔曰：“禄法所得，当受无让。”</span>以与尔邻里乡党乎！<span class="q">郑曰：“五家为邻，五邻为里，万二千五百家为乡，五百家为党。”</span>

 
　　[疏]“原思”至“党乎”。

 
　　○正义曰：此章明为受禄之法。原思，弟子原宪也。孔子为鲁司寇，以原宪为家邑宰也。“与之粟九百，辞”者，孔子与之粟九百斗，原思辞让不受。“子曰：毋”者，毋，禁辞也。孔子禁止其让，言禄法所得，当受无让也。“以与尔邻里乡党乎”者，言於已有馀，可分与尔邻里乡党之人，亦不可辞也。

 
　　○注“包曰”至“邑宰”。

 
　　○正义曰：《史记·弟子传》曰：“原宪字子思。”郑玄曰：“鲁人。”云“孔子为鲁司寇，以原宪为家邑宰”者，《世家》云：“孔子由中都宰为司空，由司空为司寇。”鲁司寇，大夫也，必有采邑。大夫称家，故以原宪为家采邑之宰也。

 
　　○注“郑曰”至“为党”。正义曰：云：“五家为邻，五邻为里”者，《地官·遂人职》文。案《大司徒职》云：“五家为比，五比为闾，四闾为族，五族为党，五党为州，五州为乡。”故知万二千五百家为乡，五百家为党也。

 
　　子谓仲弓，曰：“犁牛之子騂且角，虽欲勿用，山川其舍诸？”<span class="q">犁，杂文。騂，赤也。角者，角周正，中牺牲。虽欲以其所生犁而不用，山川宁肯舍之乎？言父虽不善，不害於子之美。</span>

 
　　[疏]“子谓”至“舍诸”。

 
　　○正义曰：此章复谓冉雍之德也。“子谓仲弓，曰：犁牛之子騂且角，虽欲勿用，山川其舍诸”者，杂文曰犁。騂，纯赤色也。角者，角周正也。舍，弃也。诸，之也。仲弓父，贱人，而行不善，故孔子称谓仲弓曰：“譬若杂文之犁牛，生纯赤且角周正之子，中祭祀之牺牲，虽欲以其所生犁而不用，山川宁肯舍弃之乎？”言仲弓父虽不善，不害於子之美也。

 
　　子曰：“回也，其心三月不违仁，其馀则日月至焉而已矣。”<span class="q">馀人暂有至仁时，唯回移时而不变。</span>

 
　　[疏]“子曰：回也。其心三月不违仁，其馀则日月至焉而已矣”。

 
　　○正义曰：此章称颜回之仁。三月为一时，天气一变。人心行善，亦多随时移变。唯回也，其心虽经一时复一时，而不变移违去仁道也。其馀则暂有至仁时，或一日或一月而已矣。

 
　　季康子问：“仲由可使从政也与？”子曰：“由也果，<span class="q">包曰：“果谓果敢决断。”</span>於从政乎何有？曰：“赐也可使从政也与？”曰：“赐也达，<span class="q">孔曰：“达谓通於物理。”</span>於从政乎何有？曰：“求也可使从政也与？”曰：“求也艺，<span class="q">孔曰：“艺谓多才艺。”</span>於从政乎何有？”

 
　　[疏]“季康”至“何有”。

 
　　○正义曰：此章明子路、子贡、冉有之才也。“季康子问：仲由可使从政也欤者，康子，鲁卿季孙肥也，问於孔子曰：“仲由之才，可使从一官而为政治也欤？”“子曰：由也果，於从政乎何有”者，果，谓果敢决断。何有，言不难也。孔子言，仲由之才，果敢决断，其於从政，何有难乎？言仲由可使从政也。“曰：赐也，可使从政也欤”者，季康子又问子贡也。“曰：赐也达，於从政乎何有”者，达，谓通於物理。孔子答言，子贡之才，通达物理，亦言可从政也。“曰：求也可使从政也欤”者，康子又问冉有也。“曰：求也艺，於从政乎何有”者，艺，谓多才艺。孔子答言，冉求多才艺，亦可从政也。

 
　　季氏使闵子骞为费宰。<span class="q">孔曰：“费，季氏邑。季氏不臣，而其邑宰数畔。闻子骞贤，故欲用之。”</span>闵子骞曰：“善为我辞焉。<span class="q">孔曰：“不欲为季氏宰，託使者善为我辞焉，说令不复召我。”</span>如有复我者，<span class="q">孔曰：“复我者，重来召我。”</span>则吾必在汶上矣。”<span class="q">孔曰：“去之汶水上，欲北如齐。”</span>

 
　　[疏]“季氏”至“上矣”。

 
　　○正义曰：此章明闵损之贤也。“季氏使闵子骞为费宰”者，费，季氏邑。季氏不臣，而其邑宰数畔。闻子骞贤，故欲使之也。“闵子骞曰：善为我辞焉”者，子骞不欲为季氏宰，故语使者曰：善为我作辞说，令不复召我也。“如有复我者，则吾必在汶上矣”者，复，重也。言如有重来召我者，则吾必去之在汶水上，欲北如齐也。

 
　　○注“孔曰”至“用之”。

 
　　○正义曰：云“费，季氏邑”者，《左传》文也。云“季氏不臣，而其邑宰数畔”者，僭礼乐，逐昭公，是不臣也。昭十二年，南蒯以费畔，又公山弗扰以费畔，是数畔也。

 
　　○注“去之汶水上，欲北如齐”。

 
　　○正义曰：《地理志》云：汶水出泰山莱芜西南入济。在齐南鲁北，故曰欲北如齐。

 
　　伯牛有疾，<span class="q">马曰：“伯牛，弟子冉耕。”</span>子问之，自牖执其手，<span class="q">包曰：“牛有恶疾，不欲见人，故孔子从牖执其手也。”</span>曰：“亡之，<span class="q">孔曰：“亡，丧也。疾甚，故持其手曰丧之。”</span>命矣夫！斯人也而有斯疾也！斯人也而有斯疾也！<span class="q">包曰：“再言之者，痛惜之甚。”</span>

 
　　[疏]“伯牛”至“疾也”。

 
　　○正义曰：此章孔子痛惜弟子冉耕有德行而遇恶疾也。伯牛，冉耕字也。有疾，有恶疾也。“子问之，自牖执其手”者，自，从也。伯牛恶疾，不欲见人，故孔子问之，从牖执其手也。“曰：亡之”者，亡，丧也。疾甚，故持其手曰：“丧之。”命矣夫！斯人也而有斯疾也！斯人也而有斯疾也”者，行善遇凶，非人所召，故归之於命，言天命矣夫！斯，此也。此善人也，而有此恶疾也。是孔子痛惜之也。再言之者，痛惜之甚。

 
　　○注“马曰：伯牛，弟子冉耕。”

 
　　○正义曰：《史记·弟子传》曰：“冉耕字伯牛。”郑玄曰：“鲁人。”

 
　　○注“包曰：伯牛有恶疾”。

 
　　○正义曰：恶疾，疾之恶者也。《淮南子》云：“伯牛癞。”

 
　　子曰：“贤哉，回也！一箪食，一瓢饮，<span class="q">孔曰：“箪，笥也。”</span>在陋巷，人不堪甚忧，回也不改其乐。贤哉，回也！”<span class="q">孔曰：“颜渊乐道，虽箪食在陋巷，不改其所乐。”</span>

 
　　[疏]“子曰”至“回也”。

 
　　○正义曰：此章叹颜回之贤，故曰：“贤哉，回也！”云“一箪食，一瓢饮”者，箪，竹器。食，饭也。瓢，瓠也。言回家贫，唯有一箪饭，一瓠瓢饮也。“在陋巷，人不堪其忧，回也不改其乐”者，言回居处又在隘陋之巷，他人见之不任其忧，唯回也不改其乐道之志，不以贫为忧苦也。叹美之甚，故又曰：“贤哉，回也！”

 
　　○注“孔曰：箪，笥也”。

 
　　○正义曰：案郑注《曲礼》云：“圆曰箪，方曰笥。”然则箪与笥方圆异，而此云“箪，笥”者，以其俱用竹为之，举类以晓人也。

 
　　冉求曰：“非不说子之道，力不足也。”子曰：“力不足者，中道而废。今女画。”<span class="q">孔曰：“画，止也。力不足者，当中道而废。今女自止耳，非力极。”</span>

 
　　[疏]“冉求曰”至“女画”。

 
　　○正义曰：此章勉人学也。“冉求曰：非不说子之道，力不足也”者，弟子冉求言己非不说乐子之道而勤学之，但以力不足故也。“子曰：力不足者，中道而废。今女画”者，画，止也。此孔子责冉求之不说学也。言力不足者，当中道而废。今女自止耳，非力极也。

 
　　子谓子夏曰：“女为君子儒，无为小人儒。”<span class="q">孔曰：“君子为儒，将以明道。小人为儒，则矜其名。”</span>

 
　　[疏]“子谓子夏曰：女为君子儒，无为小人儒”。

 
　　○正义曰：此章戒子夏为君子也。言人博学先王之道，以润其身者，皆谓之儒，但君子则将以明道，小人则矜其才名。言女当明道，无得矜名也。

 
　　子游为武城宰。<span class="q">包曰：“武城，鲁下邑。”</span>子曰：“女得人焉耳乎？”<span class="q">孔曰：“焉、耳、乎，皆辞。”</span>曰：“有澹台灭明者，行不由径，非公事，未尝至於偃之室也。”<span class="q">包曰：“澹台，姓。灭明，名。字子羽。言其公且方。”</span>

 
　　[疏]“子游”至“室也”。

 
　　○正义曰：此章明子羽公方也。“子游为武城宰”者，武城，鲁下邑。子游时为之宰也。“子曰：女得人焉耳乎”者，孔子问子游言：“女在武城，得其有德之人乎？”焉、耳、乎皆语助辞。“曰：有澹台灭明”者，此子游对孔子言已所得之人也，姓澹台名灭明。“行不由径，非公事，未尝至於偃之室也”者，此言其人之德也。行遵大道，不由小径，是方也。若非公事，未尝至於偃之室，是公也。既公且方，故以为得人。

 
　　○注“包曰”至“且方”。

 
　　○正义曰：《史记·弟子传》云：“澹台灭明，武城人，字子羽，少孔子三十九岁。状貌甚恶。欲事孔子，孔子以为材薄。既已受业，退而修行，名施乎诸侯。孔子闻之曰：‘吾以貌取人，失之子羽。’”是亦弟子也。故注不言弟子者，从可知也。云“言其公且方”者，公，无私也；方，正直也。

 
　　子曰：“孟之反不伐，<span class="q">孔曰：“鲁大夫孟之侧，与齐战，军大败。不伐者，不自伐其功。”</span>奔而殿，将入门，策其马，曰：‘非敢後也，马不进也。’”<span class="q">马曰：“殿，在军後。前曰启，後曰殿，孟之反贤而有勇，军大奔，独在後为殿。人迎，功之。不欲独有其名，曰：‘我非敢在後拒敌，马不能前进。’”</span>

 
　　[疏]“子曰”至“进也”。

 
　　○正义曰：此章言功以不伐为善也。“孟之反不伐”者，夸功曰伐。孟之反，鲁大夫孟之侧也。有军功而不夸伐也。“奔而殿，将入门，策其马曰：非敢後也，马不进也”者，此其不伐之事也。在军後曰殿。策，捶也。鲁与齐战，鲁师败而奔，孟之反贤而有勇，独在後为殿。人迎，功之。不欲独有其名，故将入国门，乃捶其马，欲先奔者入城也。且曰：“我非敢在後为殿以拒敌，马不能前进故也。”

 
　　○注“孔曰：鲁大夫孟之侧”。

 
　　○正义曰：杜预曰：“之侧，孟氏族，字反。”是也。

 
　　○注“马曰”至“前进”。

 
　　○正义曰：云“殿，在军後。前曰启，後曰殿”者，案《司马法·谋帅篇》曰：“夫前驱启，乘车大震，倅车属焉。”大震即大殿也，音相似。襄二十三年《左传》曰：“齐侯伐卫。大殿，商子游御夏之御寇。”《诗》曰：“元戎十乘，以先启行。”是殿在军後，前曰启也。案哀十一年《左传》说此事云：齐师伐我，及清。孟孺子泄帅右师，冉求帅左师。师及齐师战于郊。右师奔，齐人从之。孟之侧後入以为殿，抽矢策其马，曰：“马不进也。”文不同者，各据所闻而记之也。

 
　　子曰：“不有祝鮀之佞，而有宋朝之美，难乎免於今之世矣。”<span class="q">孔曰：“佞，口才也。祝鮀，卫大夫子鱼也，时世贵之。宋朝，宋之美人而善淫。言当如祝鮀之佞，而反如宋朝之美，难乎免於今之世害也。”</span>

 
　　[疏]“子曰：不有祝鮀之佞，而有宋朝之美，难乎免於今之世矣。”

 
　　○正义曰：此章言世尚口才也。佞，口才也。祝鮀，卫大夫子鱼也。有口才，时世贵之。宋朝，宋之美人，善淫，时世疾之。言人当如祝

 
　　鮀之有口才，则见贵重，若无祝鮀之佞，而反有宋朝之美，难乎免於今之世害也。○注“孔曰”至“善也”。

 
　　○正义曰：云“祝鮀，卫大夫子鱼也。时世贵之”者，《春秋》定四年：“会于召陵，盟于皋鼬。”《左传》曰：“将会，卫子行敬子言於灵公曰：‘会同难，啧有烦言，莫之治也。其使祝鮀从。’公曰：‘善。’乃使子鱼。”是祝鮀即子鱼也。《传》又曰：“及皋鼬，将盟，将长蔡於卫。卫侯使祝鮀私於苌弘。<span class="q">文多不载</span>苌弘说，告刘子，与范献子谋之，乃长卫侯於盟。”是时世贵之也。云“宋朝，宋之美人而善淫”者，案定十四年《左传》曰：“卫侯为夫人南子召宋朝。”杜注云：“南子，宋女也。朝，宋公子，旧通于南子，在宋呼之。”是朝为宋之美人而善淫也。

 
　　子曰：“谁能出不由户？何莫由斯道也？”<span class="q">孔曰：“言人立身成功当由道，譬犹出入要当从户。”</span>

 
　　[疏]“子曰：谁能出不由户？何莫由斯道也？”

 
　　○正义曰：此章言道为立身之要也，故曰：“谁人能出入不由门户？”以譬何人立身不由於此道也。言人立身成功当由道，譬犹出入要当从户。

 
　　子曰：“质胜文则野，<span class="q">包曰：“野，如野人言鄙略也。”</span>文胜质则史。<span class="q">包曰：“史者，文多而质少。”</span>文质彬彬，然後君子。”<span class="q">包曰：“彬彬，文质相半之貌。”</span>

 
　　[疏]“子曰”至“君子”。

 
　　○正义曰：此章明君子也。“质胜文则野”者，谓人若质多胜於文，则如野人言鄙略也。“文胜质则史”者，言文多胜於质，则如史官也。“文质彬彬，然後君子”者，彬彬，文质相半之貌。言文华质朴相半，彬彬然，然後可为君子也。

 
　　子曰：“人之生也直，<span class="q">马曰：“言人所生於世而自终者，以其正直也。”</span>罔之生也幸而免。”<span class="q">包曰：“诬罔正直之道而亦生者，是幸而免。”</span>

 
　　[疏]“子曰：人之生也直，罔之生也幸而免”。

 
　　○正义曰：此章明人以正直为德，言人之所以生於世而自寿终不横夭者，以其正直故也。罔，诬罔也。言人有诬罔正直之道而亦生者，是幸而获免也。

 
　　子曰：“知之者不如好之者，好之者不如乐之者。”<span class="q">包曰：“学问，知之者不如好之者笃，好之者不如乐之者深。”</span>

 
　　[疏]“子曰：知之者不如好之者，好之者不如乐之者”。

 
　　○正义曰：此章言人之学道用心深浅之异也。言学问，知之者不如好之者笃厚也，好之者又不如悦乐之者深也。

 
　　子曰：“中人以上可以语上也，中人以下不可以语上也。”<span class="q">王曰：“上，谓上知之所知也。两举中人，以其可上可下。”</span>

 
　　[疏]“子曰：中人以上可以语上也，中人以下不可以语上也”。

 
　　○正义曰：此章言授学之法，当称其才识也。语，谓告语。上，谓上知之所知也。人之才识凡有九等，谓上上、上中、上下、中上、中中、中下、下上、下中、下下也。上上则圣人也，下下则愚人也，皆不可移也。其上中以下，下中以上，是可教之人也。中人，谓第五中中之人也以上，谓上中、上下、中上之人也，以其才识优长，故可以告语上知之所知也。中人以下，谓中下、下上、下中之人也，以其才识暗劣，故不可以告语上知之所知也。此应云“中人以上可以语上，以下不可以语上”，而繁文两举中人者，以其中人可上、可下故也。言此中人，若才性稍优，则可以语上；才性稍劣，则不可以语上，是其可上、可下也。

 
　　樊迟问知。子曰：“务民之义，<span class="q">王曰：“务所以化道民之义。”</span>敬鬼神而远之，可谓知矣。”<span class="q">包曰：“敬鬼神而不黩。”</span>问仁。曰：“仁者先难而後获，可谓仁矣。”<span class="q">孔曰：“先劳苦而後得功，此所以为仁。”</span>

 
　　[疏]“樊迟”至“仁矣”。

 
　　○正义曰：此章明仁、知之用也。“樊迟问知”者，弟子樊须问於孔子，何为可谓之知。“子曰：务民之义，敬鬼神而远之，可谓知矣”者，孔子答其为知也。言当务所以化道民之义，恭敬鬼神而疏远之，不亵黩，能行如此，可谓为知矣。“问仁”者，樊迟又问何为可谓之仁。“子曰：仁者先难而後获，可谓仁矣”者，此答其为仁也。获，犹得也。言为仁者先受劳苦之难，而後乃得功，此所以为仁也。

 
　　子曰：“知者乐水，<span class="q">包曰：“知者乐运其才知以治世，如水流而不知已。”</span>仁者乐山。<span class="q">仁者乐如山之安固，自然不动，而万物生焉。</span>知者动，<span class="q">包曰：“日进故动。”</span>仁者静。<span class="q">孔曰：“无欲故静。”</span>知者乐，<span class="q">郑曰：“知者自役得其志故乐。”</span>仁者寿。”<span class="q">包曰：“性静者多寿考。”</span>

 
　　[疏]“子曰”至“仁者寿”。

 
　　○正义曰：此章初明知、仁之性，次明知、仁之用，三明知，仁之功也。“知者乐水”者，乐，谓爱好。言知者性好运其才知以治世，如水流而不知已止也。“仁者乐山”者，言仁者之性好乐如山之安固，自然不动，而万物生焉。“知者动”者，言知者常务进故动。“仁者静”者，言仁者本无贪欲，故静。“知者乐”者，言知者役用才知，成功得志故欢乐也。“仁者寿”者，言仁者少思寡欲，性常安静，故多寿考也。

 
　　子曰：“齐一变至於鲁，鲁一变至於道。”<span class="q">包曰：“言齐、鲁有太公、周公之馀化，太公大贤，周公圣人，今其政教虽衰，若有明君兴之，齐可使如鲁，鲁可使如大道行之时。”</span>

 
　　[疏]“子曰：齐一变至於鲁，鲁一变至於道。”

 
　　○正义曰：此章言齐、鲁有太公、周公之馀化，太公大贤，周公圣人，今其政教虽衰，若有明君兴之，齐可一变使如於鲁，鲁可一变使如於大道行之时也。

 
　　子曰：“觚不觚，<span class="q">马曰：“觚，礼器。一升曰爵，二升曰觚。”</span>觚哉！觚哉！”<span class="q">觚哉！觚哉！言非觚也，以喻为政不得其道则不成。</span>

 
　　[疏]“子曰：觚不觚，觚哉！觚哉！

 
　　○正义曰：此章言为政须遵礼道也。觚者，礼器，所以盛酒。二升曰觚。言觚者，用之当以礼，若用之失礼，则不成为觚也，故孔子叹之觚哉！觚哉！言非觚也，以喻人君为政当以道，若不得其道，则不成为政也。

 
　　○注“马曰：觚，礼器。一升曰爵，二升曰觚。

 
　　○正义曰：案《特牲礼》：“用二爵二觚四觯一角三散。”是觚为礼器也。《异义》：《韩诗说》“一升曰爵。爵，尽也，足也。二升曰觚。觚，寡也，饮当寡少。三升曰觯。觯，适也，饮当自适也。四升曰角。角，触也，不能自适，触罪过也。五升曰散。散，讪也，饮不省节，为人谤讪。总名曰爵，其实曰觞。觞者，饷也。觥亦五升。所以罚不敬。觥，廓也。所以著明之貌。君子有过，廓然著明，非所以饷，不得名觞”。此唯言爵、觚者，略言之也。

 
　　宰我问曰：“仁者，虽告之曰：‘井有仁焉。’其从之也？”<span class="q">孔曰：“宰我以仁者必济人於患难，故问有仁人堕井将自投下，从而出之不乎？欲极观仁者忧乐之所至。”</span>子曰：“何为其然也？君子可逝也，不可陷也。<span class="q">孔曰：“逝，往也。言君子可使往视之耳，不肯自投从之。”</span>可欺也，不可罔也。”<span class="q">马曰：“可欺者，可使往也。不可罔者，不可得诬罔令自投下。”</span>

 
　　[疏]“宰我”至“罔也”。

 
　　○正义曰：此章明仁者之心也。“宰我问曰：仁者，虽告之曰：‘井有仁焉。其从之也’”者，宰我以仁者必济人於患难，故问曰：仁者之人，设有来告曰：井中有仁人焉。言仁人堕井也，此承告之仁人，将自投下，从而出之不乎？意欲极观仁者忧人乐生之所至也。“子曰：何为其然也？君子可逝也，不可陷也”者，此孔子怪拒之辞。逝，往也。然，如是也。言何为能使仁者如是自投井乎？夫仁人君子，但可使往视之耳，不可陷入於井。言不可自投从之也。“可欺也，不可罔也”者，唯可欺之使往视，不可得诬罔令自投下也。

 
　　子曰：“君子博学於文，约之以礼，亦可以弗畔矣夫！”<span class="q">郑曰：“弗畔，不违道。”</span>

 
　　[疏]“子曰：君子博学於文，约之以礼，亦可以弗畔矣乎！”

 
　　○正义曰：畔，违也。此章言君子若博学於先王之遗文，复用礼以自捡约，则不违道也。

 
　　子见南子，子路不说。夫子矢之曰：“予所否者，天厌之！天厌之！”<span class="q">孔曰：“旧以南子者，卫灵公夫人，淫乱，而灵公惑之。孔子见之者，欲因以说灵公，使行治道。矢，誓也。子路不说，故夫子誓之。行道既非妇人之事，而弟子不说，与之咒誓，义可疑焉。”</span>

 
　　[疏]“子见”至“厌之”。

 
　　○正义曰：此章孔子屈已，求行治道也。“子见南子”者，南子，卫灵公夫人，淫乱，而灵公惑之。孔子至卫，见此南子，意欲因以说灵公，使行治道故也。“子路不说”者，子路性刚直，未达孔子之意，以为君子当义之与比，而孔子乃见淫乱妇人，故不说乐。“夫子矢之”者，矢，誓也。以子路不说，故夫子告誓之。“曰：予所否者，天厌之！天厌之”者，此誓辞也。予，我也。否，不也。厌，弃也。言我见南子，所不为求行治道者，原天厌弃我。再言之者，重其誓，欲使信之也。

 
　　○注“孔曰”至“疑焉”。

 
　　○正义曰：云“孔曰：旧以南子者，卫灵公夫人，淫乱，而灵公惑之。孔子见之者，欲因以说灵公，使行治道。矢，誓也。子路不说，故夫子誓之”者，先儒旧有此解也。云“行道既非妇人之事，而弟子不说，与之咒誓，义可疑焉”者，安国以为，先儒旧说，不近人情，故疑其义也。《史记·世家》：孔子至卫，“灵公夫人有南子者，使人谓孔子曰：‘四方之君子不辱欲与寡君为兄弟者，必见寡小君。寡小君原见。’孔子辞谢，不得已而见之。夫人在絺帷中。孔子入门，北面稽首。夫人自帷中再拜，环珮玉声璆然。孔子曰：‘吾乡为弗见，见之礼答焉。’子路不说。孔子矢之曰：‘天厌之！天厌之！’”是子见南子之事也。栾肇曰：“见南子者，时不获已，犹文王之拘

 
　　羑里也。天厌之者，言我之否屈乃天命所厌也。”蔡谟云：“矢，陈也。夫子为子路陈天命也。”

 
　　子曰：“中庸之为德也，其至矣乎！民鲜久矣。”<span class="q">庸，常也。中和可常行之德。世乱，先王之道废，民鲜能行此道久矣，非适今。</span>

 
　　[疏]“子曰：中庸之为德也，其至矣乎！民鲜久矣”。

 
　　○正义曰：此章言世乱，人不能行中庸之德也。中，谓中和。庸，常也。鲜，罕也。言中和可常行之德也，其至极矣乎！以世乱，先王之道废，故民罕能行此道久多时矣，非适而今也。

 
　　子贡曰：“如有博施於民而能济众，何如？可谓仁乎？”子曰：“何事於仁！必也圣乎！尧、舜其犹病诸！<span class="q">孔曰：“君能广施恩惠，济民於患难，尧、舜至圣，犹病其难。”</span>夫仁者，己欲立而立人，己欲达而达人。能近取譬，可谓仁之方也已。”<span class="q">孔曰：“更为子贡说仁者之行。方，道也。但能近取譬於已，皆恕己所欲而施之於人。”</span>

 
　　[疏]“子贡”至“也已”。

 
　　○正义曰：此章明仁道也。“子贡曰：如有博施於民而能济众，何如？可谓仁乎”者，子贡问夫子曰：“设如人君能广施恩惠於民而能振济众民於患难者，此德行何如？可以谓之仁人之君乎？”“子曰：何事於仁！必也圣乎！尧、舜其犹病诸”者，此孔子答子贡之语也。言君能博施济众，何止事於仁！谓不啻於仁，必也为圣人乎！然行此事甚难，尧、舜至圣，犹病之以为难也。“夫仁者，已欲立而立人，已欲达而达人。能近取譬，可谓仁之方也已”者，此孔子更为子贡说仁者之行也。方，犹道也。言夫仁者，己欲立身进达而先立达他人，又能近取譬於已，皆恕已所欲而施之於人，已所不欲，弗施於人，可谓仁道也。
