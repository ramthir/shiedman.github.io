---
title: 知行合一
group: 以下門人徐愛錄
chapter: 傳習錄卷上〔5〕
category: 传习录
tags: [王阳明]
permalink: /books/chuanxilu/5.html
date: 2014-03-26 00:00:00 +0800
layout: book_page 
---

愛因未會先生知行合一之訓，與宗賢[^1]惟賢[^2]往復辯論，未能決。以問於先生。先生曰， 「試舉看」。

愛曰，「如今人儘有知得父當孝，兄當弟者，却不能孝，不能弟。便是知與行分明是兩件」。

先生曰，「此巳被私欲隔斷，不是知行的本體了。未有知而不行者。知而不行，只是未知。聖賢敎人知行，正是要復那本體。不是着你只恁[^3]的便罷。故大學指箇眞知行與人看，說『如好好色』， 『如惡惡臭』[^4]。見好色屬知，好好色屬行。只見那好色時，已自好了。不是見了後，又立箇心去好。聞惡臭屬知，惡惡臭屬行。只聞那惡臭時，已自惡了。不是聞了後，別立箇心去惡。如鼻塞人雖見惡臭在前，鼻中不曾聞得，便亦不甚惡。亦只是不曾知臭。就如稱某人知孝，某人知弟。必是其人已曾行孝行弟，方可稱他知孝知弟。不成只是曉得說些孝弟的話，便可稱爲知孝弟。又如知痛，必已自痛了，方知痛。知寒，必已自寒了。知饑，必已自饑了。知行如何分得開？此便是知行的本體，不曾有私意隔斷的。聖人敎人，必要是如此，方可謂之知。不然，只是不曾知。此却是何等緊切着實的工夫。如今苦苦定要說知行做兩箇，是甚麼意？某要說做一箇，是什麼意？若不知立言宗旨[^5]。只管說一箇兩箇，亦有甚用」？

愛曰， 「古人說知行做兩箇，亦是要人見箇分曉。一行做知的功夫，一行做行的功夫，卽[^6]功夫始有下落」。

先生曰，「此却失了古人宗旨也。某嘗說知是行的主意。行是知的功夫。知是行之始。行是知之成。若會得時，只說一箇知，已自有行在。只說一箇行，已自有知在。古人所以旣說一箇知，又說一箇行者，只爲世間有一種人，懂懵懂懂的任意去做，全不解思惟[^7]省 察。也只是箇冥行妄作。所以必說箇[^8]知，方纔行得是。又有一種人，茫茫蕩蕩，懸空去思索。全不肯着實躬行。也只是箇揣摸影響。所以必說一箇行，方纔知得眞。此是古人不得已，補偏救弊的說話。若見得這箇意時，卽一言而足。今人却就將知行分作兩件去做。以爲必先知了，然後能行。我如今且去講習討論做知的工夫。待知得眞了，方去做行的工夫。故遂終一身不行，亦遂終身不知。此不是小病痛，其來已非一日矣。某今說箇知行合一，正是對病的藥。又不是某鑿空杜撰。知行本體，原是如此。今若知得宗旨時，卽說兩箇亦不妨。亦只是一箇。若不會宗旨，便說一箇，亦濟得甚事？只是閒說話」[^9]。

> 捷按：全書卷三十二，年譜，正德四年(一五〇九)，先生三十八歲，云，「是年先生始論知行合一。始席元山書提督學政，問朱陸同異之辨。先生不語朱陸之學，而告之以 其所悟。書懷疑而去。明日復來，……豁然大悟。遂與毛憲副修葺書院，身率貴陽諸生以所事師禮事之」。

+ 劉宗周云：只見那好色時，已是好了。不是見了後又立個心去好。只聞那惡臭時，已是惡了。不是聞了後又立個心去惡。此是先生洞見心體處。，既不是又立一個心去好惡， 則決不是起個意去好惡可知。因知意不可以起滅言也。(遺编，卷十三，陽明傳信錄三， 頁三下。又見明儒學案，卷十頁十三下。或誤以為黃宗義語)。

+ 唐九經(見王應昌)云：此喻又是行在知先了。故陳發交欲以知能一代知行一亦是。又云，有良知又有致良知，豈不是兩？故分別則知行不妨有二。 合併則百行依游歸一

+ 東正純云：據此劉蕺山(宗周)之説誠意，亦何不與王子同其義哉？

    捷案：宗周評二〇六條(遺编，卷十三，陽明傳信錄三，頁十八上。又見明儒學案，卷 十，頁十八上)云，「先生每以念字與意字合説。恐念與意終有別」。是則宗周非全依陽明者也。

+ 梁啓超云：後此天泉四句之爭辯，先生所謂是閒話也。

    捷案：傳習錄三一五條四有四無兩訣，乃分別對上根下根之人而言。原是徹上徹下，二 者相資為用。梁氏所謂学辯，乃後世一偏之爭也。

[^1]: 黃綰，字宗賢，又字叔賢，號久庵(一四七七—一五五一)。黃岩(浙江)人。禮部尙書。初師謝文肅。及官都事，聞陽明講學，請見。陽明歸越，先生過之，聞致良知之敎，曰，「先生(陽明)眞吾師 也，尙可自處于友乎」？乃稱門弟子。參看明史，卷一九七及明儒學案，卷十三，頁五下至六下。

[^2]: 顧應祥，字惟賢，號箸溪(一四八三—一五六五)長興(浙江)人。歷任按察使、兵部侍郞。少受 業于陽明。陽明沒，作傳習錄疑。黃宗羲謂「其視知行終判兩樣，非師門之旨」。參看明儒學案，卷十四。

[^3]: 恁，如此。

[^4]: 惡惡臭。大學，第六章，「所謂誠其意者，毋自欺也。如惡惡臭，如好好色」。

[^5]: 立言宗旨，又見226，322條。

[^6]: 「即」，朱文啓校本作「則」。

[^7]: 「惟」，通「維」。

[^8]: 箇知。三輪執齋云，「『說箇知』，據上下文當作『一箇知』」。佐籐一齋云，「執齋謂『箇』上脫『一』字可從。然檢諸本，無異同」。  
    捷案，「一」字可有可無，不必固執。

[^9]: 此條載年譜正德四年(一五〇九)四月，詞句稍異，而意旨全同。但明謂「後」徐愛因未會知行合一之 訓，請決于陽明。非謂此對語爲是年是月之事也。


