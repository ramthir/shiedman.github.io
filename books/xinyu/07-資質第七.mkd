---
title: 資質第七
category: 新語校注
author: [(西漢)陸賈, 王利器]
date: 2014-05-25 01:34:34 +0800
permalink: /books/xinyu/07.html
layout: book_page
---

<span class="s3">　　　　資質第七</span>

　　〔一〕

 
　　〔一〕黃震曰：「資質言質美者在遇合。」戴彥升曰：「資賢（「賢」，今本誤作「執」，依玉海及漢志攷改）篇慮賢才之不見知，而歸責於觀聽之臣不明，謂公卿子弟、貴戚黨友無過人之才，在尊重之位，此終漢世之弊也。」唐晏曰：「此篇義主求賢以自輔。按玉海作『資賢』，漢魏叢書（按所據為何本）作『資執』，皆誤，今從范本。」案：李本、程本、兩京本、傅校本亦作「資質」。

 
　　<span class="q">　　質美者以通為貴，才良者以顯為能〔一〕。何以言之？夫〔二〕楩柟〔三〕豫章，天下之名木也〔四〕，生於深山之中〔五〕，產於〔六〕溪谷之傍〔七〕，立則為大山〔八〕眾木之宗〔九〕，仆則為萬世之用〔一０〕，浮於山水之流，出於冥冥之野〔一一〕，因江、河之道，而達於京師〔一二〕之下〔一三〕，因斧斤之功，得舒其文色〔一四〕，精捍〔一五〕直理，密緻博通，蟲蝎不能穿，水溼不能傷，在高柔〈車耎〉〔一六〕，入地堅彊，無膏澤而光潤生，不刻畫〔一七〕而文章成，上為帝王之御物〔一八〕，下則賜公卿，庶賤而〔一九〕得以備器械〔二０〕；閉絕以關梁〔二一〕，及隘於山阪之阻，隔於九〈山亢〉〔二二〕之隄，仆於嵬崔之山，頓於窅冥之溪〔二三〕，樹蒙蘢〔二四〕蔓延而無間，石崔嵬嶄岩〔二五〕而不開〔二六〕，廣者無舟車之通〔二七〕，狹者無步擔〔二八〕之蹊，商賈所不至，工匠所不窺〔二九〕，知者所不見，見者所不知，功棄而德亡，腐朽而枯傷，轉於百仞之壑，惕然而獨僵〔三０〕，當斯之時〔三一〕，不如道傍之枯楊。{山累}{山累}〔三二〕結屈〔三三〕，委曲不同，然〔三四〕生於大都〔三五〕之廣地，近於大匠〔三六〕之名工〔三七〕，材器制斷〔三八〕，規矩度量，堅〔三九〕者補朽，短者續〔四０〕長，大者治樽，小者治觴〔四一〕，飾以丹漆〔四二〕，斁〔四三〕以明光，上備大〔四四〕牢，春秋禮庠，褒以文采〔四五〕，立禮矜莊，冠帶正容，對酒行觴〔四六〕，卿士列位，布陳宮堂，望之者目眩，近之者鼻芳。故事閉〔四七〕之則絕，次〔四八〕之則通，抑之則沈，興之則揚，處地〔四九〕楩梓，賤於枯楊〔五０〕，德美非不相絕也〔五一〕，才力〔五二〕非不相懸也〔五三〕，彼則槁枯〔五四〕而遠棄，此則為宗廟之瑚璉者〔五五〕，通與不通也。

 
　　人亦猶此。〔五六〕</span>

 
　　〔一〕　宋翔鳳曰：「治要『能』作『大』。」吳康齋曰：「首二句一篇冒頭。」器案：文以「通」「顯」對言，與達同義。禮記聘義：「孚尹旁達。」正義：「達者，通顯之名也。」

 
　　〔二〕　宋翔鳳曰：「『何以言之夫』五字，治要無。」

 
　　〔三〕　宋翔鳳曰：「『柟』，治要作『梓』。」器案：文選劉公幹公讌詩注、又司馬紹統贈山濤詩注兩引俱作「楩梓」。尸子佚文：「荊有長松文梓，楩楠豫章。」（據藝文類聚八八引）淮南子脩務篇：「楩柟豫章之生也，七年而後知，故可以為棺舟。」漢書司馬相如傳：「楩柟豫章。」師古曰：「楩，即今黃楩木也。」

 
　　〔四〕　宋翔鳳曰：「『也』字依治要增。」陳懿典曰：「託諭用木說出士之通塞，信哉，用舍有數也。」張東沙曰：「材木以大而成大用，如賢才之通顯，立喻親切有味。」

 
　　〔五〕　宋翔鳳曰：「治要無『於』字。」

 
　　〔六〕　宋翔鳳曰：「『產於』二字治要無。」

 
　　〔七〕　「傍」，唐本作「旁」，古通，後不復出。

 
　　〔八〕　「大山」，李本、子彙本、程本、兩京本、天一閣本、唐本、品節、折中、別解作「太山」，宋翔鳳曰：「二字治要無。」

 
　　〔九〕　「宗」，宋翔鳳曰：「治要作『珍』。」器案：文選劉公幹公讌詩注引作「珍」。

 
　　〔一０〕宋翔鳳曰：「治要無『萬』字『之』字。」唐晏曰：「案文選注引作『楩梓仆則為世用』。」案見贈山濤詩注。

 
　　〔一一〕宋翔鳳曰：「治要無此二句。」

 
　　〔一二〕公羊傳桓公九年：「京師者何？天子之居也。京者何？大也；師者何？眾也；天子之居，必以眾大之辭言之。」白虎通京師：「京師者何謂也？千里之邑號也。京，大也；師，眾也；天子所居，故以大眾言之。明什倍諸侯，法日月之經千里。春秋傳曰：『京師，天子之居也。』」王制曰：「天子之田方千里。』」獨斷上：「天子所都曰京師。京，水也，地下之眾者，莫過於水，地上之眾者，莫過於人。京，大；師，眾也。故曰京師也。」

 
　　〔一三〕宋翔鳳曰：「『之下』二字治要無。」

 
　　〔一四〕宋翔鳳曰：「此二句本作『因於斧斤之功，舒其文彩之好』，依治要改。」說文斤部：「斤，斫木斧也，象形。斧，所以斫也。」王筠句讀曰：「斤之刃橫，斧之刃縱，其用與鋤钁相似，玄應引賈逵國語注：『斤，钁也。』」

 
　　〔一五〕「捍」，傅校本作「悍」，天一閣本誤「揚」。案：史記遊俠郭解傳：「解為人短小精悍。」則「捍」亦「悍」之誤也。

 
　　〔一六〕「〈車耎〉」，子彙本、程本、天一閣本、品節、折中、拔萃、別解作「軟」，俗別字，後不復出。

 
　　〔一七〕「畫」，兩京本誤作「晝」。

 
　　〔一八〕「御物」，原作「●物」，各本俱作「御物」，今改正。

 
　　〔一九〕「而」，宋翔鳳曰：「本作『不』，依治要改。」

 
　　〔二０〕俞樾曰：「樾謹案：宋氏翔鳳據群書治要改『不』字為『而』字，『不』字是『而』字非也。此當於『卿』字絕句，上者為帝王御物，下者猶以賜公卿，則庶賤固不得而用之矣。此正見楩柟豫章之為天下名木也。治要不達此意，改『不』字為『而』，殊非其旨，宋氏從之，誤矣。」唐晏曰：「與下文不接，疑有奪文爾。」

 
　　〔二一〕宋翔鳳曰：「『閉絕以關梁』，五字治要無。」案：折中奪「閉」字，折中、拔萃無「以」字，彙函、拔萃「關」誤「開」。楚辭宋玉九辯：「關梁閉而不通。」

 
　　〔二二〕器案：此文以〈山亢〉與隄連言為義，治要又作「九派」，則〈山亢〉亦水澤之類。文選楊子雲甘泉賦：「陳眾車于東阬兮。」如淳曰：「東阬，東海也。苦庚切。」說文水部：「沆，大水也。從水亢聲。一曰，大澤貌。」繫傳引博物志：「停水，東方曰都，一名沆。」太平御覽七○引述征記：「齊人謂湖曰沆。」後漢書馬融傳廣成頌：「彌綸阬澤。」皆謂阬或沆為水澤之類也。文選班孟堅西京賦：「絕阬踰斥。」李善注：「阬音剛。」楚辭九歌大司命：「導帝之兮九坑。」坑與翔、陽為韻，舊校：「『坑』一作「阬』。」「九坑」當即「九〈山亢〉」，以陸氏為楚人而楚言也。其字從水，從土，或從阜亢聲，其義與斥澤同類，傳寫誤從山，而於是王逸注大司命以「九州之山」為說，古文苑又逕改作「岡」，顏師古注漢書楊雄傳上云：「阬，大阜也，讀與岡同。」俱非也。

 
　　〔二三〕宋翔鳳曰：「治要作『及其戾於山陵之阻，隔於九派之間，仆於塊磥之津，頓於窈窕之溪』。」案：論衡超奇篇：「極窅冥之深。」謂深窅而幽冥也。

 
　　〔二四〕「蒙蘢」，李本、兩京本、子彙本、程本、天一閣本、唐本、折中、別解作「蒙籠」，同。漢書晁錯傳：「草木蒙蘢。」師古曰：「蒙蘢，覆蔽之貌也。」

 
　　〔二五〕「嶄岩」，唐本作「嶄巖」，彙函、品節、拔萃作「嶄嵓」，並通。文選班孟堅西都賦：「蹶巉巖。」李善注：「毛萇詩傳曰：『巉巖，高峻之貌也。』」

 
　　〔二六〕宋翔鳳曰：「十六字治要無。」

 
　　〔二七〕「通」，宋翔鳳曰：「治要作『道』。」

 
　　〔二八〕「步擔」，宋翔鳳曰：「治要作『徒步』。」案：李本、子彙本、程本、兩京本、天一閣本、唐本「擔」作「檐」，集韻以為「擔」之或體字。

 
　　〔二九〕宋翔鳳曰：「十字治要無。」

 
　　〔三０〕宋翔鳳曰：「廿一字治要無。」案：彙函、品節、拔萃「僵」誤「彊」。李為霖曰：「此喻賢者不遇，老于溝壑，不如卑賤見收，令人三復興嘆。」

 
　　〔三一〕宋翔鳳曰：「治要『時』下有『尚』字。」

 
　　〔三二〕文選宋玉高唐賦：「礫磥磥而相摩兮。」文與此相類，彼以磥磥形容礫石之眾多，此則以磥磥形容枯楊根株之盤互臃腫也。

 
　　〔三三〕「結屈」，李本、子彙本、天一閣本、折中作「詰屈」，彙函、品節、拔萃作「佶屈」，並同音通借，詰屈，謂根株之屈曲也。

 
　　〔三四〕宋翔鳳曰：「九字治要無。」

 
　　〔三五〕左傳隱公元年：「大都不過參國之一。」又閔公二年：「大都耦國。」史記貨殖傳：「通邑大都。」大都，猶今言大城市。

 
　　〔三六〕孟子告子上：「大匠能誨人以規矩。」又盡心上：「大匠不為拙工改廢繩墨。」大匠，木工之長。

 
　　〔三七〕宋翔鳳曰：「『工』下本有『則』字，依治要刪。」

 
　　〔三八〕宋翔鳳曰：「『斷』，子彙作『斲』。」案：折中亦作「斲」。

 
　　〔三九〕宋翔鳳曰：「『堅』，治要作『賢』。」

 
　　〔四０〕宋翔鳳曰：「『續』，治要作『接』。」

 
　　〔四一〕唐晏曰：「按莊子：『何不慮以為大尊？』韓詩說：『總名曰爵，其實曰觴。』是尊大而觴小。」

 
　　〔四二〕文選張茂先勵志詩：「如彼梓材，弗勤丹漆。」

 
　　〔四三〕宋翔鳳曰：「按『斁』與『剫』通。」唐晏曰：「案毛傳：『斁，盛也。』又疑『澤』之假借也。」器案：尚書梓材：「惟其塗丹雘。」孔穎達正義：「二文皆言斁，即古塗字。」阮元校勘記曰：「盧文弨云：『斁乃〈度攵〉之訛。』趙佑云：『說文雘字下引周書曰：惟其〈度攵〉丹雘。孔疏蓋本此，即古塗字四字，當為疏中之注。』案斁當作〈度攵〉，固為有據，但孔疏自據梅氏所上之本，非本說文也。」今案：說文丹部雘下段玉裁注云：「杍材文。〈度攵〉，孔穎達正義本作斁，衛、包改作塗，俗字也。」宋人集韻逕改周書之〈度攵〉為斁，云：「斁，塗也。周書：『斁丹雘。』」據此，則斁乃塗字，此為古文之見於疏者。群經音辨二攴部：「斁，塗也。音徒。書：『惟其斁塈茨。』又同路切。」此亦據疏改經文也。唐晏以盛釋之，非是。明光，謂丹漆之光輝。文選謝靈運入彭蠡湖口詩：「金膏滅明光。」

 
　　〔四四〕「大牢」，李本、唐本、彙函作「太牢」。

 
　　〔四五〕「采」，李本、子彙本、兩京本、天一閣本、彙函、品節、折中、拔萃作「彩」，古通。後不復出。

 
　　〔四六〕說文酉部：「酌，盛酒行觴也。」段玉裁注：「盛酒于觶中以飲人曰行觴。」

 
　　〔四七〕「閉」，原作「閑」，唐本、彙函、折中、拔萃作「閉」，今從之。李本作「●」，即「閑」之俗別字。上文云：「閉絕以關梁。」漢書李尋傳：「閉絕私路。」

 
　　〔四八〕「次」，子彙本、唐本、折中作「吹」，不可據。次謂次序也。

 
　　〔四九〕「處地」，折中作「劇地」，不可據。處地，謂出產之地也。

 
　　〔五０〕陳懿典曰：「音韻協律。」翟昆湖曰：「譏刺卑賤小人之見錄，快心。」文廷式曰：「此節文似賦頌，楚人固漸染屈、宋之流風也。」唐晏曰：「按此篇用韻，同、通、工與楊、堂並用，異於三百篇，西漢以下之音也。」器案：漢書藝文志詩賦略於屈賦之屬之下即列陸賦之屬，著錄陸賈賦三篇，亡。文心雕龍才略篇曰：「漢室陸賈，首發奇采，賦孟春而選典、誥，其辨之富矣。」陸賦今不可得見矣，讀新語之文，不翅嘗鼎一臠矣。

 
　　〔五一〕丘瓊山曰：「轉得有情。」器案：「相絕」與下文「相懸」互文見義，或以「懸絕」並言者，如文選李少卿答蘇武書：「步馬之勢，又甚懸絕」是也。懸絕，猶今言差距甚大。文選左太沖吳都賦：「西蜀之於東吳，小大之相絕也。」即謂小大相距甚遠。荀子榮辱篇：「以夫桀、跖之道，是其為相縣也，豈直夫芻豢之縣糟糠爾哉？」縣同懸。白虎通禮樂篇：「貧富不相懸也。」文選嵇叔夜養生論：「至於樹養不同，則功收相懸。」義俱與此相同。

 
　　〔五二〕「才力」，唐本作「才美」，肊改。

 
　　〔五三〕宋翔鳳曰：「自『飾以丹漆』以下九十字，治要無。」

 
　　〔五四〕「槁枯」，宋翔鳳曰：「治要作『枯槁』。」

 
　　〔五五〕「之瑚璉者」，宋翔鳳曰：「本作『之器者』，依治要改。」今案：論語公冶長：「子曰：『女器也。』曰：『何器也？』曰：『瑚璉也。』」集解：「包曰：『瑚璉，黍稷之器，夏曰瑚，殷曰璉，周曰簠簋，宗廟之器貴者。』」

 
　　〔五六〕宋翔鳳曰：「本作『通與不通，亦如是也』，依治要改。」楊廉夫曰：「下言高賢大良不為用，文機得心應手。」唐晏曰：「以上以木之材，喻人之才；以下專言人才之用與否。」

 
　　<span class="q">　　夫窮澤之民，據冰接耜〔一〕之士，或懷不羈之能〔二〕，有禹、皋陶之美〔三〕，綱紀存乎身，萬世之術藏於心〔四〕；然身不容於世，無紹介通之者也〔五〕。公卿之子弟，貴戚之黨友〔六〕，雖無過人之能〔七〕，然身在尊重之處，輔之者強而飾之眾也〔八〕，靡不達也。</span>

 
　　〔一〕　「接耜」，宋翔鳳曰：「本作『嗝報』，依治要改。」傅校「嗝」作「嗃」。析中曰：「嗝音革，鳴也。」唐晏曰：「按：『嗝』疑是『●』之假借字，說文：『裘裏也，以繒附（原誤「傅」）于革也。』『報』當作『服』。」案：嗝報不見他書，從宋校依治要改正。

 
　　〔二〕　「能」，宋翔鳳曰：「本作『才』，依治要改。」今案：文選鄒陽獄中上書自明：「使不羈之士，與牛驥同皁。」李善注：「不羈，謂才行高遠，不可羈繫也。」

 
　　〔三〕　宋翔鳳曰：「本作『身有堯、舜、皋陶之美』，依治要改。」今案：彙函、金丹、折中、拔萃「身」作「具」。品節、金丹、折中、拔萃「皋陶」作「禹、皋」。

 
　　〔四〕　宋翔鳳曰：「治要無此十二字。」器案：韓非子難一：「萬世之利也。」史記晉世家作「萬世之功」，說苑權謀作「百世之謀」，術也，謀也，功也，利也，其義一也，猶今言長遠利益也。

 
　　〔五〕　宋翔鳳曰：「本作『然身不用於世者□□之通故也』，依治要改；別本作『不用於世者，無使之通故也』。」器案：彙函、別解作「身不用於世者，才之不通故也」，金丹作「身不用於世者，不通故也」，折中作「身不用於世者，莫為之通也」，皆出肊改。文選鄒陽獄中上書自明注引作「窮澤之民，身不容於世，無紹介通之」，與治要合。

 
　　〔六〕　漢書孔光傳：「不結黨友。」又杜周傳：「方進復奏立黨友。」此東漢朋黨之濫觴也。

 
　　〔七〕　「能」，宋翔鳳曰：「本作『才』，依治要改。」

 
　　〔八〕　宋翔鳳曰：「本作『然在尊重之位者，輔助者強，飾之者巧』，依治要改。」今案：彙函、金丹本又作「然在尊位之重者」，亦以肊為之耳。

 
　　<span class="q">　　昔扁鵲居宋〔一〕，得罪於宋君，出〔二〕亡之衛，衛人有病將死者，扁鵲至其家，欲為治之。病者之父謂扁鵲曰：「言子病甚〔三〕篤，將為〔四〕迎良醫治〔五〕，非子所能治也。」退而不用，乃使靈巫〔六〕求福請命，對扁鵲而咒，病者卒死，靈巫不能治也〔七〕。夫扁鵲天下之良醫，而不能與靈巫爭用者，知與不知也〔八〕。故事求遠而失近〔九〕，廣藏而狹棄，斯之謂也。</span>

 
　　〔一〕　折中無「居宋」二字。姚大章曰：「扁鵲、宮之奇、鮑丘三人，事雖不同，其不遇一也。」器案：史記扁鵲傳：「扁鵲者，勃海郡鄭人也，姓秦氏，名越人。」集解、索隱俱謂「鄭」當作「鄚」。正義：「家於盧國，因命之曰盧醫也。」揚子法言重黎篇：「扁鵲，盧人也，而醫多盧。」注：「太山盧人。」淮南子齊俗篇高誘注：「扁鵲，盧人，姓秦，名越人，趙簡子時人。」史記正義又云：「黃帝八十一難序云：『秦越人與軒轅時扁鵲相類，仍號之為扁鵲。』」案漢書藝文志方技略經方：「泰始黃帝扁鵲俞拊方二十三卷。」注：「應劭曰：『黃帝時醫也。』」尋軒轅本紀：「帝乃著內外經，……又有扁鵲、俞跗二臣定脈方。」蓋秦越人以醫名，時人以古之名醫謚之，扁鵲傳所謂「在趙者名扁鵲」是也。史記載扁鵲與趙簡子事，謂當晉昭公時，索隱正之，云：「案左氏，簡子專國，在定、頃二公之時，非當昭公之世，且趙系家敘此事，亦在定公之初。」則當周景王、敬王之世也。戰國策秦策上載醫扁鵲見秦武王，秦武王元年，當周赧王五年，相去二百餘年。扁鵲傳又言：「秦太醫令李醯自知伎不如扁鵲也，使人刺殺之。」則鵲之死久矣。蓋善醫之人，古皆稱為扁鵲，猶善射之人，古皆稱為羿矣。淮南子俶真篇：「是故雖有羿之知，而無所用之。」高誘注：「是說上古之時也，但甘臥治化自行，故曰『雖有羿之知，其無所用之』。是堯時羿善射，能一日落九烏，繳大風，殺窫窳，斬九嬰，射河伯之知巧也，非有窮后羿也。」蓋高氏已知羿非一人也。論語憲問：「羿善射。」孔注曰：「羿，有窮國之君，篡夏后相之位，其臣寒浞殺之。」左傳襄公四年載其事云：「昔夏后氏之方衰也，后羿自鉏遷于窮石，因夏氏以代夏政，恃其射也，不修民事。」則有窮之君亦以善射名羿也。孟子告子：「羿之教人射，必志於彀。」趙注：「羿，古之善射者。」又盡心篇：「大匠不為拙工改廢繩墨，羿不為拙射變其彀率。」以羿興大匠對言，明古之善射之人皆稱為羿矣。與古之善醫之人皆稱為扁鵲，其事正相比也。

 
　　〔二〕　折中無「出」字。

 
　　〔三〕　折中無「甚」字。

 
　　〔四〕　「為」，天一閣本、品節作「謂」，古通。折中無「為」字。

 
　　〔五〕　折中無「治」字。唐晏曰：「（「治」）疑衍，否則下有『之』字。」

 
　　〔六〕　靈巫，猶言神巫，墨子迎敵祠：「徙外宅諸名大祠，靈巫或禱焉。」

 
　　〔七〕　唐晏曰：「案此事別無所考見。」器案：史記扁鵲傳云：「信巫不信醫，亦不治也。」

 
　　〔八〕　陳懿典曰：「又以扁鵲結出知不知意，甚有關鍵，有照應。」

 
　　〔九〕　孟子離婁上：「道在邇而求之遠。」

 
　　<span class="q">　　昔宮〔一〕之奇為虞公畫計，欲辭晉獻公璧馬之賂，而不假之夏陽之道〔二〕，豈非金石之計哉〔三〕！然虞公不聽者，惑於珍怪之寶也〔四〕。</span>

 
　　〔一〕　「宮」，宋翔鳳本誤作「公」。

 
　　〔二〕　左傳僖公二年：「晉荀息請以屈產之乘，與垂棘之璧，假道於虞以伐虢。公曰：『是吾寶也。』對曰：『若得道於虞，猶外府也。』公曰：『宮之奇存焉。』對曰：『宮之奇之為人也，懦而不能強諫，且少長於君，君暱之，雖諫，將不聽。』乃使荀息假道於虞，曰：『冀為不道，入自顛軨，伐鄍三門；冀之既病，則亦唯君故。今虢為不道，保於逆旅，以侵敝邑之南鄙；敢請假道以請罪于虢。』虞公許之，且請先伐虢，宮之奇諫，不聽，遂起師。夏，晉里克、荀息帥師會虞師伐虢，滅下陽。」又五年：「晉侯復假道於虞以伐虢。宮之奇諫曰：『虢，虞之表也，虢亡，虞必從之。晉不可啟，寇不可翫，一之謂甚，其可再乎！諺所謂輔車相依，唇亡齒寒者，其虞、虢之謂也。』公曰：『晉，吾宗也，豈害我哉？』對曰：『大伯、虞仲，大王之昭也，大伯不從，是以不嗣。虢仲、虢叔，王季之穆也，為文王卿士，勳在王室，藏於盟府，將虢是滅，何愛於虞！且虞能親於桓、莊乎？其愛之也？桓、莊之族何罪？而以為戮，不唯偪乎？親以寵偪，猶尚害之，況以國乎？……』弗聽，許晉使。宮之奇以其族行，曰：『虞不臘矣。在此行也，晉不更舉矣。』八月，晉侯圍上陽。……冬十二月丙子朔，晉滅虢，虢公醜奔京師。師還，館于虞，遂襲虞，滅之。」下陽，公羊、穀梁俱作夏陽。

 
　　〔三〕　後漢書馮衍傳：「故信庸庸之論，破金石之策。」注：「金石以諭堅。」金石之計，猶言金石之策也。

 
　　〔四〕　唐晏曰：「按穀梁傳，晉以璧馬假道，宮之奇諫曰：『晉國之使者，其辭卑而幣重，必不便於虞。』虞公弗聽。」

 
　　<span class="q">　　鮑丘〔一〕之德行，非不高於李斯、趙高也，然伏隱於蒿廬〔二〕之下，而不錄於世〔三〕，利口〔四〕之臣害之也〔五〕。</span>

 
　　〔一〕　戴彥升曰：「考漢書儒林傳：『申公，魯人也，少與楚元王交俱事齊人浮邱伯，受詩。』又云：『申公以詩、春秋授，而瑕邱江公盡能傳之。』又云：『瑕邱江公受穀梁春秋及詩於魯申公。』楚元王交傳：『少時，嘗與魯穆生、白生、申公同受詩於浮邱伯。伯者，孫卿門人也。』夫穀梁家始自江公，而江公受之申公，申公受之浮邱伯，浮邱伯為孫卿門人；今荀子禮論、大略二篇具穀梁義，則荀卿穀梁之初祖也。荀卿晚廢居楚，陸生楚人，故聞穀梁義歟？鹽鐵論：『包邱子與李斯俱事荀卿。』本書資賢（當作「質」）篇：『鮑邱之德行，非不高於李斯、趙高也，然伏於蒿廬之下，而不錄於世。』鮑邱即包邱子，即浮邱伯也。楚元王傳注：『服虔曰：浮邱伯，秦時儒生。』陸生蓋嘗與浮邱伯游，故稱其德行，或即受其穀梁學歟？」文廷式曰：「鮑丘俟考。」唐晏曰：「鹽鐵論：『李斯與包邱子俱事荀卿，包邱子不免甕牖蒿廬。』按即浮邱伯。」器案：鹽鐵論毀學篇：「昔李斯與包丘子俱事荀卿，既而李斯入秦，遂取三公，據萬乘之權，以制海內，功侔伊、望，名巨太山；而包丘子不免於甕牖蒿廬，如潦歲之蛙，口非不眾也，卒死於溝壑而已。」案太平御覽八四一引鹽鐵論作「鮑邱子」，漢書楚元王交傳：「俱受詩於浮邱伯，伯者，孫卿門人也。」注：「服虔曰：『浮邱伯，秦時儒生。』」劉向孫卿書錄：「春申君死，而孫卿廢，因家蘭陵，李斯嘗為弟子，已而相秦，及韓非號韓子，又浮丘伯皆受業為名儒。」鮑、包、浮，一音之轉。

 
　　〔二〕　「蒿廬」，原作「嵩廬」，今改正。唐晏曰：「疑當作『蒿』。」器案：鹽鐵論毀學篇：「包丘子不免於甕牖蒿廬。」即本陸氏此文，今據改正。史記褚先生東方朔傳：「宮殿中可以避世全身，何必深山之中，蒿廬之下？」尋周禮地官載師職：「以宅田土田賈田任近郊之地，以官田牛田賞田牧田任遠郊之地。」注：「故書『郊』或為『蒿』。」然則蒿廬蓋謂郊外之廬，「伏處於蒿廬之下，而不錄於世」，即下文所謂「棄於野」、「或隱於田里」也。

 
　　〔三〕　錄，錄用，齒錄。後漢書袁紹傳：「廣羅英雄，棄瑕錄用。」

 
　　〔四〕　論語陽貨：「惡利口之覆邦家者。」集解：「孔曰：『利口之人，多言少實，苟能悅媚時君，傾覆國家。』」孟子盡心下：「惡利口。」

 
　　〔五〕　胡雅齋曰：「三段或借類相形，或援引作證，意愈真愈妙。」

 
　　<span class="q">　　凡人莫不知善之為善，惡之為惡；莫不知學問之有益於己，怠戲之無益於事也〔一〕。然而為之者情欲放溢，而人不能勝其志也。人君莫不知求賢以自助，近賢以自輔；然賢聖或隱於田里，而不預國家之事者，乃觀聽之臣〔二〕不明於下，則閉塞之譏歸於君〔三〕；閉塞之譏歸於君，則忠賢之士棄於野；忠賢之士棄於野，則佞臣之黨存於朝；佞臣之黨存於朝，則下不忠於君；下不忠於君，則上不明於下；上不明於下，是故天下所以傾覆也〔四〕。</span>

 
　　〔一〕　李為霖曰：「又一轉，更有遐思。」

 
　　〔二〕　觀聽之臣，即耳目之臣。尚書益稷：「臣作朕股肱耳目。」孔穎達正義：「言己動作視聽，皆由臣也。」又冏命：「充耳目之官。」孔氏傳：「充備侍從，在視聽之官。」

 
　　〔三〕　呂東萊曰：「連環結鎖，神妙。」

 
　　〔四〕　王鳳洲曰：「此篇言人才之通塞有數，惟人主不明，故賢者棄逐，不才者通顯，其借喻俱照出正意，所謂『喻而非喻，真而非真』者。至敘事空闊，總說關鎖尤高。」李為霖曰：「君子抱道自處，故以道為屈伸，非湯、武為之君，終不遇也。小人以容悅逢君，雖庸君世主無不合，所以常遇。篇中以大木枯楊立喻至切，何也？獲大木難，枯楊便也。且敘事嫻美，關鎖尤高。」
