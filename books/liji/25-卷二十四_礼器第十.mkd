---
title: 卷二十四_礼器第十
category: 礼记正义
author: 汉·郑玄(注), 唐·孔颖达(疏)
date: 2014-05-26 14:28:27 +0800
permalink: /books/Liji/25.html
layout: book_page
---

周坐尸，诏侑武方，其礼亦然，其道一也。<span class="q">言此亦周所因於殷也。武，当为“无”，声之误也。方犹常也。告尸行节，劝尸饮食无常，若孝子之为也。孝子就养无方。诏侑，或为韶囿。<span class="q">○</span>侑音又，本或作宥。武音无。养，羊让反。诏圜音圆，下“圜丘”同，本亦作诏圆。</span>夏立尸而卒祭，<span class="q">夏礼，尸有事乃坐。</span>殷坐尸，<span class="q">无事犹坐。</span>周旅酬六尸。<span class="q">使之相酌也。后稷之尸，发爵不受旅。</span>曾子曰：“周礼其犹醵与？”<span class="q">合钱饮酒为醵，旅酬相酌似之也。《王居明堂之礼》：“仲秋，乃命国醵。”<span class="q">○</span>醵，其庶反，又其约反。与音馀。</span>

[疏]“周坐”至“醵与”。<span class="q">○</span>正义曰：此一节论三代尸不同。<span class="q">○</span>“周坐尸”者，此言有周之所因於殷也，殷人坐尸，周因坐之也。<span class="q">○</span>“诏侑武方”者，亦因殷也。诏，告也。侑，劝也。方，常也。子事父母，就养无方，故在宗庙之中，礼主於孝，凡预助祭者，皆得告尸威仪，劝尸饮食，无常人也。<span class="q">○</span>“其礼亦然”者，其於周礼侑尸及诏侑无方之礼，亦因於殷礼，故云“亦然”也。“其道一也”者，其用至诚之道一也。<span class="q">○</span>“夏立尸而卒祭”者，此更本殷周所损益相因也。夏祭乃有尸，但立，犹质，言尸是人，人不可久坐神坐，故尸唯饮食暂坐。若不饮食时，则尸倚立，以至祭竟也。<span class="q">○</span>“殷坐尸”者，此殷因夏之有立尸，而损其不坐之礼，益为恒坐之法也，是殷转文也。言尸本象神，神宜安坐，不辩有事与无事皆坐也。<span class="q">○</span>“周旅酬六尸”者，此周之因殷而益之也。旅酬六尸，谓祫祭时聚群庙之主於太祖后稷庙中，后稷在室西壁东向，为发爵之主，尊，不与子孙为酬酢，馀自文武二尸就亲庙中，凡六，在后稷之东，南北对为昭穆，更相次序以酬也。殷但坐尸，未有旅酬之礼，而周益之也。然大祫多主，而唯云“六尸”者，先儒与王肃并云：“毁庙无尸，但有主也”。<span class="q">○</span>“曾子曰周礼其犹醵与”者，曾子引世事证周礼旅酬之仪象也。醵，敛钱共饮酒也。凡相敌敛钱饮酒，必非忘怀之酌，得而遽饮，必令平遍不偏颇，与《周礼》次序旅酬相似也。其，王肃礼作“遽”，注云：“曾子以为使六尸旅酬，不三献，犹遽而略。”<span class="q">○</span>“告尸”至“为也”。<span class="q">○</span>正义曰：告尸行节，解经诏也。劝尸饮食，解经侑也。案《特牲》、《少牢》延尸及诏侑相尸之礼，皆是祝官，则是有常，而云无常者，熊氏云：“谓就众祝之中，但是祝官皆得为之，不常用一祝也。”案《周礼》大祝下大夫二人，上士四人，小祝中士八人，下士十有六人，是皆得相侑尸也。



君子曰：礼之近人情者，非其至者也。<span class="q">近人情者亵，而远之者敬。<span class="q">○</span>近，附近之近，注同。远，于万反。</span>郊血，大飨腥，三献爓，一献孰。<span class="q">郊，祭天也。大飨，祫祭先王也。三献，祭社稷五祀。一献，祭群小祀也。爓，沉肉於汤也。血腥爓孰远近备古今也。尊者先远，差降而下，至小祀孰而已。<span class="q">○</span>爓，似廉反。</span>是故君子之於礼也，非作而致其情也，<span class="q">作，起也。敬非已情也，所以下彼。<span class="q">○</span>下，户嫁反。</span>此有由始也。<span class="q">有所法也。</span>是故七介以相见也，不然则已悫，三辞三让而至，不然则已蹙。<span class="q">已犹甚也。悫、蹙，愿貌，大愿则辞不见，情无由至也。<span class="q">○</span>蹙，本又作慼，子六反，又音促。愿音原。大音泰。见，贤遍反，下“龙见”同。</span>故鲁人将有事於上帝，必先有事於頖宫；<span class="q">上帝，周所郊祀之帝，谓苍帝灵威仰也。鲁以周公之故，得郊祀上帝，与周同。先有事於頖宫，告后稷也。告之者，将以配天，先仁也。頖宫，郊之学也，《诗》所谓頖宫也，字或为郊宫。<span class="q">○</span>頖，本或作泮，依注音判。</span>晋人将有事於河，必先有事於恶池；<span class="q">恶，当为“呼”，声之误也。呼池、沤夷，并州川。<span class="q">○</span>恶，依注音呼，又音虖，好故反。池，大河反。注同。呕夷，乌侯反。</span>齐人将有事於泰山，必先有事於配林。<span class="q">配林，林名。<span class="q">○</span>泰，本或作大，音同，下注放此。</span>三月系，七日戒，三日宿，慎之至也。<span class="q">系，系牲於牢也。戒，散齐也。宿，致齐也。将有祭祀之事，必先敬慎如此，不敢切也。<span class="q">○</span>顺之至也，顺当作慎。散齐，悉旦反，下侧皆反，后放此。</span><span class="q">○</span>故礼有摈诏，乐有相步，温之至也。<span class="q">皆为温藉重礼也。摈诏，告道宾主者也。相步，扶工也。诏或为绍。<span class="q">○</span>相，息亮反，注同。温，纡运反，注同。藉，徐子夜反。道音导。</span>

[疏]“君子”至“至也”。<span class="q">○</span>正义曰：此一节论礼以尊远为敬，近人情为亵。<span class="q">○</span>“礼之近人情”者，谓若一献孰，饮食既孰，是人情所欲食啖，最近人情也。<span class="q">○</span>“非其至者也”，既近人情，非是敬之至极也。<span class="q">○</span>“郊血”者，以近者为亵，远者为敬，其事非一。今此先从鬼神之事而说也。郊用犊，犊有血有肉，肉於人食啗之事，於人情为近。血於人食啗最远，天神尊严，不可近同人情，故荐，远人情者以为极敬也。<span class="q">○</span>“大飨腥”者，大飨，祫祭宗庙也。腥，生肉也。宗庙为私，比郊为劣，故荐去人情稍近之腥，示为敬，降於天也。“三献爓”者，三献谓祭社稷五祀也。其礼三献，故因名其祭为三献也。爓，沈汤肉，去人情渐近，而社稷五祀降於宗庙，故用爓，又明其敬劣也。<span class="q">○</span>“一献孰”者，一献祭群小祀，小祀卑，酒一献也。其用孰肉，孰肉是人情所食，最为亵近，小祀神为最轻，故以亵近人之食祭之，表其敬又劣也。<span class="q">○</span>注“郊祭”至“而已”。<span class="q">○</span>正义曰：知郊祭天者，《郊特牲》云“於郊故谓之郊是郊”，为祭天也。云“大飨，祫祭先王者也”，案《宗伯》以肆献祼，飨先王以下，宗庙之祭，凡有六享，此此云大飨，享中最大，故为祫也。此“大飨”之文，在“郊血”之下，故知非大飨帝也。云“三献，祭社稷五祀。一献，祭群小祀也”者，以冕服差之。案《司服》”祀四望山川则毳冕，毳冕子男之服。子男五献，以下差之也”。祭社稷、五祀，则絺冕，宜三献也。祭群小祀，则玄冕，宜一献也。云“血腥爓孰远近备古今也”者，血为远，腥次之，爓稍近，孰最近，远者为古，近者为今，一祭之中，兼有此事，故云备古今也。云“尊者远近，差降而下，至小祀孰而已”者，郊祭是尊而用血，是尊者先远也。案《宗伯》祭庙以祼鬯为始，祭社稷五祀以血为始。此云“郊血，大飨腥，三献爓”者，谓祭祀初始降神之外，於正祭之时，有此郊血大飨腥之属也。凡郊与大飨三献之属，正祭之时，皆有血有腥，有爓有孰。此云“郊血”，是郊有血也。《郊特牲》云“毛血告幽全”，是宗庙有血也。《宗伯》云“以血祭祭社稷五祀”，是三献有血也。《周语》云“禘郊之祀，则有全烝”，是郊祭天有孰也。有孰则有腥可知也。《宗伯》云：“以肆献祼享先王”，是大飨有腥有孰也。此云“三献爓”，《宗伯》云“以血祭社稷五祀”，既有血有爓，明有孰有腥可知也。然则郊天与大飨三献，并有血腥爓孰。今所以各言者，皇氏云：此据设之先后，郊则先设血也，后设腥与爓、孰，虽以郊为主，其祭天皆然也；大飨之时，血与腥同时俱荐，当朝事迎尸於户外，荐血、腥也，虽以大飨为主，其宗庙之祭皆然也；其三献之祭，血、腥与爓一时同荐。凡荐爓之时，皆在荐腥之后，但社稷五祀初祭降神之时已埋血，《宗伯》之文是也。至正祭荐爓之时又荐血，此文是也。若群小祀之属，唯有荐孰，无血、腥、爓也，以其神卑故耳。先荐者设之在先，后进者设之居后，皆皇氏之说，义当然也。熊氏云：宗庙之祭无血，郑注《论语》云禘祭之礼自血腥始者，谓腥肉有血。今案《诗·小雅》论宗庙之祭云：“执其鸾刀，以荐其毛，取其血膋。”则是有用血之明文也，熊氏云“无血”，其义非也。<span class="q">○</span>“是故”至“至也”。<span class="q">○</span>此一节论君子行礼当降下於彼，积渐摈相，敬慎之至。<span class="q">○</span>“非作而致其情也”者，作，起也。君子行礼，本意所为，上下前人，非是私自专，辄徒起而致其已情也。<span class="q">○</span>“此有由始也”者，既非直任我情，而凡有所行，皆有由以为始也。由，谓法天地之道，先人后已。<span class="q">○</span>“是故七介以相见也”者，行敬既非直起已情，皆有所由为始，故陈七介以相见，申宾主之情也。此言七介者，举中言之也。<span class="q">○</span>“不然则已悫”者，已，甚也。悫，愿貌。若不如是陈摈介相见，则甚为愿悫，言愿悫大甚也。<span class="q">○</span>“三辞三让而至”者，依《司仪》，宾至大门外，陈摈介，交摈，三辞毕，君迎宾，拜辱，至大门，三让，三让入大门，主君每门让，宾一辞，是三辞三让，而情意相至也。<span class="q">○</span>“不然则已蹙”者，谓悫愿急蹙，若不为此三辞三让，则大急蹙，情无由达也。<span class="q">○</span>“故鲁人将有事於上帝，必先有事於頖宫”者，明相见有积渐之义。“有事於上帝”，谓祭天也。必先有事於頖宫之中，告后稷，告以将配天也。是先告卑，然后祭尊也。<span class="q">○</span>“晋人将有事於河，必先有事於恶池”者，“有事於河”，谓祭河也。必先告恶池小川，从小而祭也。先告从祀者，然后祭河也。<span class="q">○</span>“齐人将有事於泰山，必先有事於配林”者，有事於泰山，谓祭泰山也。先告配林，配林是泰山之从祀者也，故先告从祀，然后祭泰山，此皆积渐从小至大之义也。<span class="q">○</span>“三月系，七日戒，三日宿，慎之至也”者，上云先小后大，此言事神积渐絜敬之义。“三月系”，谓祭前三月系牲于牢也。“七日戒”，谓祭前十日，於七日之中散齐戒慎也。<span class="q">○</span>“三日宿”者，谓祭前三日而严宿，以致齐也。将祭之时，以渐如此，谨慎至极也。礼须积渐，不敢切迫也。<span class="q">○</span>“故礼有宾诏，乐有相步，温之至也”者，礼既不可卒迫，故宾主相见，有摈相诏告也。但作乐之人，今既无目，有扶相行步，所以摈诏辅相者，温藉之至极也。<span class="q">○</span>注“上帝”至“学也”。<span class="q">○</span>正义曰：“上帝，周所郊祀之帝，谓苍帝灵威仰也”者，《孝经》云：“郊祀后稷以配天。”《丧服小记》云：“王者禘其祖之所自出。”以其祖配之，周人出自灵威仰，则后稷配灵威仰也。云“鲁以周公之故，得郊祀上帝，与周同”者，《明堂位》云：“祀帝于郊，配以后稷，天子之礼。”故知也。云“先有事於頖宫告后稷也”者，鲁人无后稷之庙，今将祭天而於頖宫告后稷也。云“将以配天，先仁也”者，谓将欲以后稷配天，先以仁恩存偶之也。云：“頖宫，郊之学也”者，周人立大学於东郊，则天子鲁侯大学在公宫东也。小学在郊，《诗》云：“思乐泮水，薄采其藻”，则鲁以小学为頖宫，頖宫在郊，天子以小学为辟廱，故郑駮《异义》云：“三灵一廱在郊明矣。”<span class="q">○</span>注“呼池、呕夷，并州川”。<span class="q">○</span>正义曰：此《夏官·职方》之文。<span class="q">○</span>注“系系”至“切也”。<span class="q">○</span>正义曰：《充人》云：“祀五帝，则系于牢，刍之三月。”是系於牢也。云“戒，散齐也。宿，致齐也”者，《祭义》曰：“散齐七日，致齐三日，谓之宿者。”郑注《仪礼》云：“宿是又戒，宿之言肃，肃敬之义也。”云“不敢切也”者，以积渐敬慎，不敢逼切也。<span class="q">○</span>注“皆为”至“为绍”。<span class="q">○</span>正义曰：皇氏云：温谓丞藉，凡玉以物缊里丞藉，君子亦以威仪摈相以自丞藉，今定本作“温”字，则当云温润相丞藉也。



礼也者，反本脩古，不忘其初者也。故凶事不诏，朝事以乐，<span class="q">二者反本也，哭泣由中，非由人也。朝廷养贤，以乐乐之也。</span>醴酒之用，玄酒之尚，割刀之用，鸾刀之贵，莞簟之安，而<img src="pic/z114.bmp">鞂之设。<span class="q">三者脩古。穗去实曰鞂，《禹贡》：“三百里纳鞂服。”<span class="q">○</span>鸾，刀端反。莞音官，一音丸。簟，徒点反。稿，字亦作藁，古老反。鞂，江八反。</span>是故先王之制礼也，必有主也，<span class="q">主谓本与古也。</span>故可述而多学也。<span class="q">以本与古求之而已。</span>

[疏]“礼也”至“学也”。<span class="q">○</span>正义曰：此一节论礼之所设，反本脩古，故可述而多学。反本，谓反其本性。脩古，谓脩习於古；定本及诸本作“循”字，当作“脩”。<span class="q">○</span>“不忘其初者”也，由其反本脩古，故不忘其初也。<span class="q">○</span>“故凶事不诏”者，此凶事及朝事是反本也。本，谓心也。凶事，丧亲之事也。诏，告也。孝子亲丧，痛由心发，故啼号哭泣，不待外告而哀自至，是反本还其孝性之本心也。<span class="q">○</span>“朝事以乐”者，朝事，谓朝廷之事也。以乐，奏音乐也。朝廷是养老尊贤之地，为贤所乐也。故臣入门必县兴奏乐之事，是反本还其乐朝廷之本心。<span class="q">○</span>“醴酒之用，玄酒之尚”者，此下三事是脩古也。醴酒，五齐第二酒也。玄酒是水也。尚，上也。言四时祭祀有醴酒之美，而陈尊在玄酒之下，以玄酒之尊置在上，此是脩古也。<span class="q">○</span>“割刀之用，鸾刀之贵”者，割刀，今之刀也。鸾刀，古刀也。今刀便利，可以割物之用。古刀迟缓，用之为难。而宗庙不用今刀而用古刀，亦是脩古故也。<span class="q">○</span>“筦簟之安，而稿鞂之设”者，筦簟，今之席也。《诗》云：“下筦上簟，乃安斯寝。”言其细精而可安人也。稿鞂，除穗粒，取稈<img src="pic/z114.bmp">为席，郊祭不用莞簟之可安，而用设<img src="pic/z114.bmp">鞂之粗席，亦脩古也。<span class="q">○</span>“是故先王之制礼也，必有主也”者，主，谓本与古也。既初不可忘，故先王制礼，必有反本脩古之法也。<span class="q">○</span>“故可述而多学也”者，礼既反本而脩古，若欲述行学习，但用本与古以求之，则可得也，故云“可述而多学也”。<span class="q">○</span>注“穗去”至“鞂服”。<span class="q">○</span>正义曰：案《禹贡》“五百里甸服，百里赋纳铚”，谓所刈禾也。“二百里纳许”，谓刈禾穗也。“三百里纳秸服”，谓禾去其实唯<img src="pic/z114.bmp">穗也。四百里粟，五百里米。



君子曰：“无节於内者，观物弗之察矣。<span class="q">节犹验也。</span>欲察物而不由礼，弗之得矣；故作事不以礼，弗之敬矣；出言不以礼，弗之信矣。故曰：礼也者，物之致也。”<span class="q">致之言至也，极也。</span>

[疏]“君子”至“致也”。<span class="q">○</span>正义曰：此一节明作事云为，非礼不可。“无节於内者，观物弗之察矣”者，节犹验也。内犹心也。物，万物也。察犹分辩也。言若欲外观察先万物，必先内有识验之明，若心内无明，则外不能分辩也。<span class="q">○</span>“欲察物而不由礼，弗之得矣”者，心由内所识，是可节是礼也。言若外欲观察万物，而心不由礼，则察物不能得也。<span class="q">○</span>“故曰：礼也者，物之致也”者，引旧语结察物必须礼也。致犹至极也。无礼既不为民物敬信，故礼所为万物之至极也。



是故昔先王之制礼也，因其财物而致其义焉尔，故作大事必顺天时，<span class="q">大事，祭祀也。《春秋传》曰：“启蛰而郊，龙见而雩，始杀而尝，闭蛰而烝。”<span class="q">○</span>烝，之承反。</span>为朝夕必放於日月，<span class="q">日出东方，月生西方。</span>为高必因丘陵，<span class="q">谓冬至祭天於圆丘之上。</span>为下必因川泽。<span class="q">谓夏至祭地於方泽之中。</span>是故天时雨泽，君子达亹亹焉。<span class="q">达犹皆也。亹亹，勉勉也。君子爱物，见天雨泽，皆勉勉劝乐。<span class="q">○</span>亹，亡匪反，徐音尾。乐音洛。</span>

[疏]“是故”至“亹焉”。<span class="q">○</span>正义曰：此一节论必因其财物之性而事天地。<span class="q">○</span>“因其财物而致其义焉尔”者，财物犹云才性也，礼既为一切万物之至极，故圣人制礼，因万物之才性而致其义也。<span class="q">○</span>“故作大事必顺天时”者，自此以下，皆因财物之事也。但财物大莫过於天，故顺天时而行也。顺於天时，其事在下。<span class="q">○</span>“为朝夕必放於日月”者，亦顺天时也。为朝，谓天子春分之日，朝日於东门之外；为夕，谓天子秋分之夕，祀月於西门之外也。日是阳，故朝旦用事；月为阴，故夕晚用事也。日旦出自东方，故於东方而朝之；月初生出自西方，故於西方而祀之。朝礼有东西之异，是放法於日月之始。<span class="q">○</span>“为高必因丘陵”者，为高，谓冬至祭皇天大帝耀魄宝也。丘陵，谓圆丘，天圆而高，故祭其天神於圆丘之上也。是为高必因丘陵也。<span class="q">○</span>“为下必因川泽”者，为下，谓夏至祭昆仑之神也。川泽，方泽也。地方而下，故祭其神於方泽，是为下必因川泽也。<span class="q">○</span>“是故天时雨泽，君子达亹亹焉”者，达犹皆也。亹亹，勉勉劝乐之貌也。君子，谓天子也。天以高圆为质，地以下方为体，天子爱物为用，故天地感祭而降雨泽，天子皆爱物生而勉勉劝乐，所以与天地合德也。<span class="q">○</span>注“大事”至“而烝”。<span class="q">○</span>正义曰：案成十三年《左传》云：“国之大事，在祀与戎。”故知大事谓祭祀也。引《春秋传》者，桓五年《左传》文。云“启蛰而郊”者，谓夏正建寅之月，蛰虫启户，郊祭天也。云“龙见而雩”者，谓建巳之月，龙星昏而见，雩祭天求雨也。云“始杀而尝”者，谓建酉之月，阴气始杀而尝祭宗庙也。云“闭蛰而烝”者，谓建亥之月，烝祭宗庙。烝，众也。万物皆成，可荐者众。



是故昔先王尚有德，尊有道，任有能，举贤而置之，聚众而誓之。<span class="q">古者将有大事，必选贤誓众，重事也。</span>是故因天事天，<span class="q">天高，因高者以事也。</span>因地事地，<span class="q">地下，因下者以事也。</span>因名山升中于天，<span class="q">名犹大也。升，上也。中犹成也。谓巡守至於方狱，燔柴祭天，告以诸侯之成功也。《孝经说》曰：“封乎泰山，考绩燔燎，禅乎梁甫，刻石纪号也。”<span class="q">○</span>上，时掌反。守，手又反。燎，力妙反，又力吊反。禅，善战反。梁父音甫，本亦作甫。</span>因吉土以飨帝于郊。<span class="q">吉土，王者所卜而居之土也。飨帝于郊，以四时所兆，祭於四郊者也。今汉亦四时迎气，其礼则简。</span>升中于天，而凤凰降，龟龙假。<span class="q">功成而太平，阴阳气和，而致象物。<span class="q">○</span>假音格，至也。</span>飨帝於郊，而风雨节寒暑时。<span class="q">五帝主五行，五行之气和，而庶徵得其序也。五行木为雨，金为旸，火为燠，水为寒，土为风。<span class="q">○</span>旸音阳。燠，於六反。</span>是故圣人南面而立，而天下大治。<span class="q">南面立者视朝。<span class="q">○</span>治，直吏反，及下注同。</span>

[疏]“是故”至“大治”。<span class="q">○</span>正义曰：上经论作大事，必顺天时，故此经明举贤任能，敬事天地，遂致龟龙降集，寒暑顺时。<span class="q">○</span>“尚有德”者，谓贵尚有德之人。“尊有道”者，谓尊崇有道之士。<span class="q">○</span>“任有能”者，谓使任有能之众。<span class="q">○</span>“举贤而置之，聚众而誓之”者，谓至将祭之时，选举贤能，置之在於祭位，则射以择士是也。而又聚集其众，而誓戒之，则其有不恭，则服大刑是也。<span class="q">○</span>“是故因天事天”者，谓因天体之高，以高处以事天，则上文为高必因丘陵是也。<span class="q">○</span>“因地事地”者，地体卑下，因卑下之处以事地，则前文为下必因川泽是也。<span class="q">○</span>“因名山升中于天”者，此还因天事天，但事天非在一所，此谓封禅之时。中，成也。谓天子巡守，至方岳之下，因此有名之大山升进诸侯成功之事，以告於天。<span class="q">○</span>“因吉土以飨帝于郊”者，此谓祭五方之帝，因其所卜吉土以为都，飨祭五方之帝於都之四郊。<span class="q">○</span>“升中于天，而凤凰降，龟龙假”者，假，至也。此覆说上文升中于天，以天下太平，故凤凰随德而降，龟龙感化而至。<span class="q">○</span>“飨帝於郊，而风雨寒暑时”者，覆说前文，因吉土以飨帝，以阴阳顺序，故风雨应节，寒暑顺时。然上因天事天，因地事地，是圆丘方泽，不有感致者。以圆丘方泽等，未太平之时，未能感致，故不云升中于天。此是大平之后，故致凤凰与龟龙。吉土飨帝，虽未太平，已行此礼，但功成之后，阴阳弥更顺之，故举以言焉。若据太平飨帝则致时和，自然圆丘方泽太平之时致祥瑞可知。<span class="q">○</span>“是故圣人南面而立，而天下大治”者，以其尚德尊贤，奉天事地，阴阳既合，嘉瑞并来，以是之故，圣人但南面而立，朝夕视朝，而天下大治。<span class="q">○</span>注“名犹”至“号也”。<span class="q">○</span>正义曰：大山，谓方岳也。巡守至於方岳，燔柴祭天，告以诸侯之成功也，此谓封禅也。太平乃封禅，其封禅必因巡守而为之。若未太平，但巡守而已。其未太平，巡守之时，亦燔柴以告至，故《王制》说天子巡守必先柴。若太平巡守之时，初到方岳，以燔柴告至之后，乃考诸侯功绩，及封土为坛，更燔柴祭天，告诸侯之成功也。此唯泰山为之，馀岳则否。其巡守则每岳皆至也。而皇氏云：“太平乃巡守。”案《诗·颂·时迈》：“巡守告祭柴望。”《时迈》，武王之诗，而有巡守之礼，武王未太平，何得云太平乃巡守？其义非也。云“《孝经》说曰”至“刻石纪号”，皆《孝经纬》文也。“封乎泰山”者，谓封土为坛，在於泰山之上。“考绩燔燎”者，谓考诸侯功绩燔柴，燎牲以告天。“禅乎梁甫”者，禅读为墠，谓除地为墠，在於梁甫，以告地也。梁甫是泰山之旁小山也。“刻石纪号也”者，谓刻石为文，纪录当代号谥。案《白虎通》云：“王者易姓而起，必升封泰山何？报告之义。所以必於泰山何？万物之所，交代之处也。必於其上何？因高告高，顺其类，故升封者增高也。下禅梁甫之基，广厚也。”“刻石纪号”者，著已之功迹以自劝也。增泰山之高以报天，附梁甫之基以报地。或曰封者，金泥银绳，或曰石泥金绳，封之印玺，故孔子曰：“封泰山，观易姓而王可得数者七十有馀，三皇禅於绎绎之山，五帝禅於亭亭之山，三王禅於梁甫之山。”绎绎，无穷之意。禅於有德者，而居之无穷已。亭亭者，制度审谛，道德著明。“梁甫”者，梁，信也；甫，辅也，信辅天地之道。今案《书说》禅者除地为墠，而《白虎通》云“以禅让有德”其义非也。案《史记·封禅书》：齐桓公欲行封禅，管仲谏止，辞云：自古封禅七十二家，夷吾所识十有二焉。昔有无怀氏封泰山禅云云。伏牺氏封泰山禅云云。神农、炎帝、黄帝、颛顼、帝喾、尧、舜、禹、汤、周成王皆封泰山。唯禹禅会稽，成王禅社首，其馀皆禅云云者，亦泰山旁小山名也。但《白虎通》与《史记》禅处不同，未知孰是也。《白虎通》又云：“王所以巡守何？巡者循也，守者牧也，谓循行天下，长人道德。大平恐远近不同，政化幽隐，有不得其所者，故必自行之，谨敬重民之至也。”熊氏云：“大平乃巡守。”其义非也，已难於上。<span class="q">○</span>注“吉土”至“则简”。<span class="q">○</span>正义曰：“飨帝于郊，以四时所兆，祭於四郊者也”，谓木帝於东郊，火帝於南郊，金帝於西郊，水帝於北郊，土帝亦於南郊。又王者各祭感生之帝於南郊，故《小宗伯》云“兆五帝於四郊”，谓此也。<span class="q">○</span>注“五帝”至“为风”。<span class="q">○</span>正义曰：“五帝主五行”者，即苍帝灵威仰之属，分主五行，各主七十二日，故《坤灵图》云“五帝，东方木色苍，七十二日”云云是也。云“庶徵得其序也”者，即《尚书·洪范》“八曰念用庶征”。庶，众也；徵，验也，谓众行得失之验。云“五行木为雨，金为旸，火为燠，水为寒，土为风”，案《洪范》：“曰肃，时雨若；曰乂，时旸若；曰哲，时燠若；曰谋，时寒若；曰圣，时风若。”是五行之气，各有所主也。郑义五行所主如此也。



天道至教，圣人至德。<span class="q">目下事也。</span>庙堂之上，罍尊在阼，牺尊在西。庙堂之下，县鼓在西，应鼓在东。<span class="q">礼乐之器，尊西也。小鼓谓之应牺，《周礼》作“献”。<span class="q">○</span>罍音雷。牺，素河反，注及下同。县音玄。应，应对之应。作献，本又作戏，同素河反，下同。</span>君在阼，夫人在房。<span class="q">人君尊东也。天子诸侯，有左右房。</span>大明生於东，月生於西。此阴阳之分，夫妇之位也。<span class="q">大明，日也。分，扶问反。</span><span class="q">○</span>君西酌牺象，夫人东酌罍尊，<span class="q">象日出东方而西行也，月出西方而东行也。《周礼》曰：“春祠夏禴，祼用鸡彝鸟彝，皆有舟。其朝践用两献尊，其再献用两象尊，皆有罍，诸臣之所酢。”<span class="q">○</span>夏禴，户嫁反，下音药。祼，古乱反。彝，徐音夷。</span>礼交动乎上，乐交应乎下，和之至也。<span class="q">言交乃和。</span>

[疏]“天道”至“至也”。<span class="q">○</span>正义曰：此一节明天道用教以示人，圣人则放之以为德，故君立於阼以象日，夫人在西房以象月。<span class="q">○</span>“天道至教”者，谓天垂日月以示人，以至极而为之教。<span class="q">○</span>“圣人至德”者，圣人法天之至极而为德。<span class="q">○</span>“庙堂之上，罍尊在阼，牺尊在西”者，罍尊在阼，谓夫人所酌也。牺尊在西，谓君所酌也。<span class="q">○</span>“庙堂之下，县鼓在西，应鼓在东”者，县鼓谓大鼓也，在西方而县之。应鼓谓小鼓也，在东方而县之。熊氏云：此谓诸侯时祭所用之礼，故罍尊，夫人所酌也。若天子之祭，则罍尊在堂下，故《礼运》云：“澄酒在下。”酒谓三酒在堂下。《司尊彝》云“皆有罍，诸臣之所酢”，则君不酌罍也。案《大射礼》“建鼓在阼阶西，南鼓，应鼙在其东；一建鼓在南，东鼓朔鼙在其北；一建鼓在西阶之东，南面。”大射礼是诸侯之法，此亦诸侯之礼，所以大鼓及应所县不同者，熊氏云：“大射谓射礼也。”此谓祭礼也。是诸侯之法虽同，诸侯祭、射有异。案《大射》注云：“应鼙，应朔鼙也。”又云：“便其先击小，后击大也。”以此言之，则朔鼙、应鼙皆大鼓之旁，先击朔鼙，次击应鼙，乃击太鼓，以其相近，故云便也；以其称朔，朔，始也，故知先击朔鼙；以其称应，故知应朔鼙也。又《大射》称建鼓，此云县鼓，大射应鼓既在大鼓之旁，此应鼓在东，乃与县鼓别县者，皆谓祭与射别也。<span class="q">○</span>“君西酌牺象，夫人东酌罍尊”者，案上云罍尊在阼，当阼阶堂上而设之，则牺尊在西，当西阶堂上而陈之，故君於阼阶而乡酌牺尊，夫人於西房之前东乡酌罍尊。<span class="q">○</span>“礼交动乎上”者，谓君与夫人酌献之礼，交相动於堂上也。<span class="q">○</span>“乐交应乎下”者，谓县鼓应鼓相应在於堂下。<span class="q">○</span>“和之至也”者，谓堂上下礼乐交相应会，和谐之至极也。<span class="q">○</span>注“礼乐”至“作献”。<span class="q">○</span>正义曰：“礼乐之器，尊西也”者，郑据此经而论，牺尊贵於罍尊，而牺尊在西，县鼓大於於应鼓，而县鼓在西，故云礼乐之器尊西。云“牺，《周礼》作献”者，案《周礼·司尊彝》“两牺尊”字作“两献尊”，郑云“献”读为“牺”。<span class="q">○</span>注“人君”至“右房”。<span class="q">○</span>正义曰：此以经云“君在阼，夫人在房”，故云“君尊东”。云“天子诸侯，有左右房”者，以卿大夫以下，唯有东房，故《乡饮酒》、《乡射》尊於房户间，宾主夹之，无西房也。知天子诸侯有左右房者，以《士丧礼》主妇髽于室，在主人西；《丧大记》君之丧，妇人髽带麻于房中，亦当在男子之西，故彼注亦云“则西房”也。又《顾命》云：“天子有左右房。”此云“夫人在房”，又云“夫人东酌罍尊”，是西房也。故云“天子诸侯，有左右房。”<span class="q">○</span>注“象日”至“所酢”。<span class="q">○</span>正义曰：引《周礼·司尊彝》者，证罍尊与此经中夫人东酌罍尊不同，故引以明之，见其不同之意。春祠夏禴，祼用鸡彝鸟彝之属，其义具於《明堂疏》，於此略之。



礼也者，反其所自生。<span class="q">自，由也。制礼者，本己所由，得民心也。</span>乐也者，乐其所自成。<span class="q">作乐缘，民所乐於已之功。舜之民乐其绍尧而作《大韶》，汤武之民乐其濩伐而作《濩武》。<span class="q">○</span>护，户故反，又作濩。</span>是故先王之制礼也以节事，<span class="q">动反本也。</span>脩乐以道志。<span class="q">劝之善也。<span class="q">○</span>道音导。</span>故观其礼乐而治乱可知也。<span class="q">国乱礼慢而乐淫也。</span>蘧伯玉曰：“君子之人达。”<span class="q">观其礼乐，则知治乱也。蘧伯玉，卫大夫也，名瑗。<span class="q">○</span>蘧，其居反。瑗，于卷反。</span>故观其器而知其工之巧，观其发而知其人之知。<span class="q">礼乐亦犹是也。<span class="q">○</span>知音智。</span>故曰：君子慎其所以与人者。<span class="q">将以是观。</span>

[疏]“礼也”至“人者”。<span class="q">○</span>正义曰：前经明礼乐相交，故此经更论先王制礼乐以节事道志，化民治下也。<span class="q">○</span>“礼也者，反其所自生”者，自，由也，言王者制礼，各反其本，王业所由生以制礼也，犹若殷周为民除害，以得民心。初生王业，其制礼还以得民心之事而为礼本。<span class="q">○</span>“乐也者，乐其所自成”者，自，亦由也，言王者制乐，乐已所由成者以制乐，若殷周之等，民乐其用武，除残讨恶，以成王业，故作乐以尚其威武也。但礼之与乐，俱是象其王业所由，但礼据王业之初，乐据王业之末，但太平功成治定之后，制礼本论其初，故云“反其所自生”，作乐论其末，故云“乐其所自成”。<span class="q">○</span>“是故先王之制礼也以节事”者，以礼为反本，故用礼以节万事。动皆反本，以初生王业，用此礼以得民心，故用民心之义，以节事宜。<span class="q">○</span>“脩乐以道志”者，王者脩治所作之乐以道达已志，由已用此乐以成王业，故脩正其乐，以劝道已志，使行之不倦。<span class="q">○</span>“故观其礼乐而治乱可知也”者，若能以礼节事，以乐道志，则国治也。若不以礼节事，不以乐道志，则国乱也，故云“治乱可知也”。<span class="q">○</span>“蘧伯玉曰君子之人达”者，达，谓通达，言有德君子，自达义理，观其礼乐，则知治乱。蘧伯玉先有此言，故记者引之，结成治乱可知之事。<span class="q">○</span>“故观其器而知其工之巧”者，此又工匠之事譬喻礼乐。观其器之善恶，而知工匠巧拙，器善则工巧，器恶则工拙。<span class="q">○</span>“观其发而知其人之知”者，此又以人事譬喻礼乐，观其人之发动所为，而知其人之有知。若发而皆中，则知有知；若发而不中，则知无知。礼乐亦犹是也，若礼正而乐和，则知其国治；若礼慢而乐淫，则知其国乱也。<span class="q">○</span>“故曰君子慎其所以与人”者，礼乐既为人之所观，以此之故，君子治国以谨慎其所以与人相接者，谓礼乐之事。此礼乐者，谓与人交接之具，故慎之。言将以见观之。<span class="q">○</span>注“自由”至“心也”。<span class="q">○</span>正义曰：“制礼者，本已所由，得民心”者，若舜元由能绍尧之功，得民心，而初王业全，制礼之时，还基本初时得民心之事而制礼。若舜质素，初则陶於河滨，后制礼则尚质素，故《考工记》云“有虞氏尚陶”是也。禹则治水，始立沟洫，后制礼，则尚其工匠之事，夏后氏尚匠是也。汤则以桀荒淫，器物失所，汤以制礼乐之器而得民心，殷人尚梓是也。周武王以纣昏淫，尊卑无叙，故尚文物车服之属而得民心，周人尚舆是也。此皆本其所以得民心是也。<span class="q">○</span>汤“作乐”至“濩武”。<span class="q">○</span>正义曰：“作乐“者，缘民所乐於已之功，作乐章功成之事，已之功成，人之所乐，故云“所乐於已之功”也。“舜之民乐舜绍尧而作《大韶》，汤武之民乐其濩伐而作《濩武》”者，此亦因其所由，与礼不异。但礼虽治定乃作，则本其初始得民心之时，乐以成功乃为，即歌当时喜乐之事，所以与礼异也。但礼是初始得民心而已，乐是乐其末，故其民心乐其绍尧，乐其濩伐。<span class="q">○</span>注“动反本也”。<span class="q">○</span>正义曰：王者治国，动皆反本。万事皆以礼节之。<span class="q">○</span>注“劝之善也”。<span class="q">○</span>正义曰：经云“脩乐以道志”，乐是功成之极，故王者作乐之后，恒脩治此乐，以劝道已志，行善不忘，故云劝之善也。



太庙之内敬矣！君亲牵牲，大夫赞币而从。<span class="q">纳牲於庭时也，当用币告神而杀牲。<span class="q">○</span>从，才用反，下同。</span>君亲制祭，夫人荐盎。<span class="q">亲制祭，谓朝事进血膋时。所制者，制肝洗於郁鬯，以祭於室及主。<span class="q">○</span>盎，乌浪反。膋，了彫反。</span>君亲割牲，夫人荐酒。<span class="q">亲割，谓进牲孰体时。</span>卿大夫从君，命妇从夫人。洞洞乎其敬也，属属乎其忠也，勿勿乎其欲其飨之也！<span class="q">勿勿，犹勉勉也。<span class="q">○</span>洞音恸。属，之玉反。</span>纳牲诏於庭，血、毛诏於室，羹定诏於堂：三韶皆不同位，盖道求而未之得也。<span class="q">肉谓之羹。道，犹言也。<span class="q">○</span>定，徐丁罄反，一音如字。</span>设祭于堂，<span class="q">设祭之馔於堂，人君礼焉。</span>为祊乎外，<span class="q">祊祭，明日之绎祭也。谓之祊者，於庙门之旁因名焉，其祭之礼，既设祭於室，而事尸於堂，孝子求神，非一处也。《周礼》曰：“夏后氏世室门堂三之二，室三之一。”《诗·颂·丝衣》曰：“自堂徂基。”<span class="q">○</span>祊，百彭反。绎音亦。处，昌虑反。</span>故曰：於彼乎？於此乎？<span class="q">不知神之所在也。</span>

[疏]“太庙”至“此乎”。<span class="q">○</span>正义曰：此一节论祭宗庙之事。<span class="q">○</span>“太庙之内敬矣”者，举大祫之祭，故云大庙。其实诸庙亦皆敬矣。此章所论，谓侯伯子男祭庙之礼。<span class="q">○</span>“君亲牵牲，大夫赞币而从”者，此谓祼鬯既讫，君出庙门以迎牲，牵牲而入纳於庭之时也。於时须告神以杀牲，大夫则赞佐执币而从君，君乃用币以告神。<span class="q">○</span>“君亲制祭，夫人荐盎”者，此谓杀牲已毕，进血腥之时。君断制牲肝，洗以郁鬯，入以祭神於室。於此之时，夫人荐盎齐以献之。侯伯子男之君朝践，君不献，故夫人荐盎。<span class="q">○</span>“君亲割牲，夫人荐酒”者，谓荐孰时，君亲割牲体，於时君亦不献，故夫人荐酒。<span class="q">○</span>“卿大夫从君，命妇从夫人”者，谓制祭割牲之时，则卿大夫从君也。荐盎酒之时，命妇从夫人也。<span class="q">○</span>“洞洞其敬也”者，洞洞，质悫之貌。言君与夫人卿大夫之等，皆容貌洞洞然，其为恭敬也。<span class="q">○</span>“属属乎其忠也”者，属属，专一之貌。其心则属属然专一，尽其忠诚也。<span class="q">○</span>“勿勿乎其欲其飨之也”者，勿勿，犹勉勉也。言中心勉勉乎，欲望神之歆飨。<span class="q">○</span>“纳牲诏於庭”者，诏，告也。谓牲入在庭，以币告神，故云诏於庭。<span class="q">○</span>“血毛诏於室”者，谓杀牲取血及毛，入以告神於室。<span class="q">○</span>“羹定诏於堂”者，羹，肉湆也。定，孰肉也。谓煮肉既孰，将欲迎尸，主入室乃先以俎盛之，告神於堂，是荐孰未食之前也。<span class="q">○</span>“三诏皆不同位，盖道求而未之得也”者，道，言也，所以“三诏皆不同位”者，盖言求而未之得也，故於三处告之。<span class="q">○</span>“设祭於堂”者，谓荐腥爓之时，设此所荐馔在於堂。<span class="q">○</span>“为祊乎外”者，祊，谓明日绎祭在庙门之旁谓之祊，言为此祊祭在於庙门外之西也。<span class="q">○</span>“故曰：於彼乎？於此乎”者，以其不知神之所在，或祭之於堂，或祭之於外，不知此於彼堂乎，於彼室乎，於此祊乎！以古语有此，故记者引以结之。<span class="q">○</span>注“纳牲”至“杀牲”。<span class="q">○</span>正义曰：下云“纳牲诏於庭”，此有“大夫赞币”，故知纳牲於庭时，用币以告神。<span class="q">○</span>注“亲制”至“及主”。<span class="q">○</span>正义曰：“亲制祭，谓朝事进血膋时”者，案《郊特牲》云：“取膟膋，燔燎，升首，报阳也。”又《祭义》取膟膋之后，又爓祭，祭腥，则膟膋所用在腥爓之前，故知血膋是朝事时也。云“所制者，制肝洗於郁鬯”者，约汉礼而知也。知祭於室及主者，《郊特牲》云“诏祝於室”是也。<span class="q">○</span>注“亲割”至“体时”。<span class="q">○</span>正义曰：皇氏以为谓荐孰之时，进牲之孰体也。熊氏礼本“牲”为“腥”也，谓荐腥体孰体。荐腥体，谓朝践荐腥时。孰体，谓馈食荐孰时。案经文“君亲制祭，夫人荐盎”，“君亲割牲，夫人荐酒”，荐酒荐盎，既不得同时，则割牲何得荐腥兼荐孰？熊氏之说非也。<span class="q">○</span>注“肉谓之羹”。<span class="q">○</span>正义曰：《尔雅·释器》文。<span class="q">○</span>注“设祭”至“礼焉”。<span class="q">○</span>正义曰：知者，《特牲》、《少牢》皆设馔在奥，此言设馔於堂，故知人君礼也。<span class="q">○</span>注“祊祭”至“徂基”。<span class="q">○</span>正义曰：此云“为祊乎外”，称外，故知明日绎祭也。《郊特牲》云“索祭祝于祊”，不云“外”，故郑彼注不云明日绎祭也。云“谓之祊者，於庙门外之旁因名焉”者，以《释宫》云：“庙门谓之祊。”今日绎祭於庙门外之西旁，因以庙门为称，故云因名焉。云“其祭之礼，既设祭於室，而事尸於堂”者，以正祭设馔在室，故知绎祭亦设馔在室。案《有司彻》“上大夫宾尸，坐尸侑於堂，酌而献尸”，故知人君绎祭亦事尸於堂也。但卿大夫宾尸礼略，不设祭於室，又不在庙门，异於君也。云“夏后氏世室门堂三之二，室三之一”者，证庙门之旁有室有堂也。又引《诗·颂·丝衣》之篇者，证绎祭在堂事尸也。《丝衣》之篇，论绎祭之时，从堂上往於堂下之基，故云“自堂徂基”。<span class="q">○</span>注“不知”至“在也”。<span class="q">○</span>正义曰：案《郊特牲》云：“不知神之所在，於彼乎？於此乎？”此文唯云：“於彼乎？於此乎？”故郑引彼上文为注，以会此文，明是一也。



一献质，<span class="q">谓祭群小祀也。</span>三献文，<span class="q">谓祭社稷五祀。</span>五献察，<span class="q">察，明也。谓祭四望山川也。</span>七献神。<span class="q">谓祭先公。</span>

[疏]“一献”至“献神”。<span class="q">○</span>正义曰：此一节明祭诸神献数之差，取义各别。<span class="q">○</span>“一献质”者，谓祭群小祀最卑，但一献而已，其礼质略。<span class="q">○</span>“三献文”者，谓祭社稷五祀，其神稍尊，比群小祀礼仪为文饰也。<span class="q">○</span>“五献察”者，谓祭四望山川，其神既尊，神灵明察。<span class="q">○</span>“七献神”者，谓祭先公之庙，礼又转尊，神灵尊重也。<span class="q">○</span>注“谓祭先公”。<span class="q">○</span>正义曰：郑知然者，案《周礼·司服职》玄冕一章，祭群小祀，故知一献当祭群小祀。絺冕三章，祭社稷五祀，故知三献祭社稷五祀也。毳冕五章，祀四望山川，故知五献祭四望山川也。鷩冕七章，享先公，故知七献祭先公也。案此社稷三献，卑於四望山川，而《大宗伯职》云：“以血祭社稷、五岳。”又《大司乐》祭社稷，奏大簇祀四望，奏姑洗。又《礼纬》云：“社稷牛角握，五岳四渎角尺。”以此言之，则社稷尊於四望山川，而献与衣服卑者，熊氏云：“献与衣服从神之尊卑，其馀处尊者，以其有功，与地同类，故进之在上。从国中之神，莫贵於社稷之类，直以功见尊，其实卑也。以是地别神，故不为尊也。



大飨，其王事与？<span class="q">盛其馔与贡，谓祫祭先王。<span class="q">○</span>事与，音馀。</span>三牲、鱼、腊，四海九州之美味也。笾、豆之荐，四时之和气也。<span class="q">此馔，诸侯所献。<span class="q">○</span>腊音昔。</span>内金，示和也。<span class="q">此所贡也。内之庭实，先设之，金从革性和，荆、杨二州，贡金三品。<span class="q">○</span>内音纳。</span>束帛加璧，尊德也。<span class="q">贡享所执致命者，君子於玉比德焉。</span>龟为前列，先知也。<span class="q">龟知事情者，陈於庭在前。荆州纳锡大龟。</span>金次之，见情也。<span class="q">金炤物。金有两义，先入后设。<span class="q">○</span>见，贤遍反，下注“世一见”同。炤音照，本亦作照。</span>丹、漆、丝、纊、竹、箭，与众共财也。<span class="q">万民皆有此物，荆州贡丹，衮州贡漆丝，豫州贡纊，杨州贡筱簜。<span class="q">○</span>纊音旷，绵也，刘昌宗古旷反。簜，大党反。</span>其馀无常货，各以其国之所有，则致远物也。<span class="q">其馀，谓九州之外夷服镇服蕃服之国，《周礼》九州之外谓之蕃国，世一见，各以其所贡宝为挚。周穆王征犬戎，得白狼、白鹿，近之。<span class="q">○</span>蕃本亦作藩，方烦反，下同。近，附近之近。</span>其出也，《肆夏》而送之，盖重礼也。<span class="q">出，谓诸侯之宾也，礼毕而出，作乐以节之。《肆夏》当为《陔夏》。<span class="q">○</span>肆，依注作陔，古来反，注又作械，音同。</span>

[疏]“大飨”至“礼也”。<span class="q">○</span>正义曰：此一节明天子大飨之事，诸侯各贡其方物奉助祭之礼。<span class="q">○</span>“大飨，其王事与”者，飨，谓飨祭先王。飨中之大谓祫也，其王家之事与？“与”是语辞也。诸侯虽有祫祭，不可致有九州之物，唯王者乃然，故云“其王事与”也。<span class="q">○</span>“三牲、鱼、腊，四海九州之美味也”者，言此等是诸侯所贡，故云九州之美味也。<span class="q">○</span>“笾、豆之荐，四时之和气也”者，此亦诸侯所贡，实於笾豆，是四时和气所生，故云四时和气也。<span class="q">○</span>“内金，示和也”者，谓诸侯所贡纳金，以为庭实，示其柔和也，以金能从革故也。<span class="q">○</span>“束帛加璧，尊德也”者，谓朝而行享之时，以束帛加璧於上，尊崇其德也。以君子之德与玉相似，故尊之也。“龟为前列，先知也”者，此谓布庭实之时，龟在众物之前而为列，先其有知也。以龟有灵知，故云“先知”也。<span class="q">○</span>“金次之，见情也”者，陈列此金次在龟后，所以次在龟后者，以金能炤物，露见其情。<span class="q">○</span>“丹、漆、丝、纊、竹、箭，与众共财也”者，龟、金之后，布陈丹之与漆也、丝也、纊也、竹也、箭也，与天下众人共有此财也。故诸侯之朝来而贡之，陈列在下。<span class="q">○</span>“其馀无常货，各以其国之所有，则致远物也”者，知以上所陈，谓九州之内诸侯。此言“其馀”者，谓九州之外，其於四海之国，无常贡之货，各於其国之当时所有而贡之，则招致远物也。<span class="q">○</span>“其出也，《肆夏》而送之，盖重礼也”者，《肆夏》当为《陔夏》，其诸侯之宾礼毕而出去，则奏《陔夏》之乐而送之，盖贵重於礼。虽礼毕而出，犹《陔夏》而戒之，使不失礼。<span class="q">○</span>注“盛其”至“先王”。<span class="q">○</span>正义曰：“盛其馔”者，即三牲、鱼、腊、笾豆是也。贡者则内金示和、龟为先列之属是也。“谓祫祭先王”者，以有三牲鱼腊，则非祭天，以内金布庭实，又非飨宾，飨宾时无此庭实故也。知非朝而贡物谓之大飨者，以朝而贡物，不名大飨。《孝经》云：“四海之内，各以其职来助祭。”故知此大飨是祫祭也。以飨中最大，故称大飨。<span class="q">○</span>注“此所”至“三品”。<span class="q">○</span>正义曰：知为“庭实”者，《左传》云：“庭实旅百，奉之以玉帛。”故知金为庭实。今先设金者，发首先云“内金”，故知先设金。云“荆、杨二州，贡金三品”者，《禹贡》文。郑注以为金、者、铜三品者，三色也。<span class="q">○</span>注“贡飨”至“德焉”。<span class="q">○</span>正义曰：知“束帛加璧”行享之时“所执致命”者，《觐礼》文也。<span class="q">○</span>云“君子於玉比德焉”者，谓诸侯执玉来贡，欲自勖励以玉比德，又示敬王以玉比王。<span class="q">○</span>注“龟知”至“大龟”。<span class="q">○</span>正义曰：龟能豫知吉凶，故云“知事情”。云“陈於庭在前”者，据与所陈众物最在前，仍在马之后，故《觐礼》“匹马卓上，九马随之”，郑注云：“初享以马若皮，然后乃陈龟金竹箭之等。”是也。<span class="q">○</span>注“金炤”至“后设”。<span class="q">○</span>正义曰：“金炤物”者，解经见情。“金有两义”者，一示和，二是见情，故云“两义”。云“先入后设”者，此经先云“内金，示和”，是“先入”；陈在龟后，是“后设”。<span class="q">○</span>注“万民”至“筱簜”。<span class="q">○</span>正义曰：“荆州贡丹，衮州贡漆丝，豫州贡纊，杨州贡筱簜”，皆《禹贡》文也。<span class="q">○</span>注“其馀”至“近之”。<span class="q">○</span>正义曰：“其馀，谓九州之外，夷服镇服蕃服之国”者，案《周礼·大行人》陈六服之贡，乃云九州之外谓之蕃国，各以其所贵宝为挚。其六服之外，於九州言之，唯有夷镇蕃三服是九州之外也。云“周穆王征犬戎，得白狼、白鹿，近之”者，案《周语》穆王征犬戎，祭公谋父谏不从，遂往征之，得四白狼，四白鹿。言近之者，彼因征而得，非因贡而来，故云近之。近者，谓近其贡宝也。<span class="q">○</span>注“出谓”至“陔夏”。<span class="q">○</span>正义曰：“《肆夏》当为《陔夏》”者，案《大司乐》云：“王出入奏《王夏》，尸出入奏《肆夏》，牲出入奏《昭夏》。”大飨不入牲，其它皆如祭祀。今破为《陔夏》者，以《大司乐》之文，大飨诸侯，则诸侯出入奏《肆夏》。此经是助祭之后，无算爵，礼毕，客醉而出，宜奏《陔夏》，故《燕礼》大射宾出奏《陔夏》，明不失礼也。



祀帝於郊，敬之至也。<span class="q">言就而祭之，不敢致也。</span>宗庙之祭，仁之至也。<span class="q">仁，恩也，父子主恩也。</span>丧礼，忠之至也。<span class="q">谓哭踊袒袭也。<span class="q">○</span>袒袭音但，下音习。</span>备服器，仁之至也。<span class="q">谓小敛大敛之衣服，葬之明器。</span>宾客之用币，义之至也。<span class="q">谓来赙赗。</span>故君子欲观仁义之道，礼其本也。<span class="q">言礼有节於内，可以观也。</span>

[疏]“祀帝”至“本也”。<span class="q">○</span>正义曰：此一节总明祭祀死丧宾客之等，所以礼为备具人道之至也。<span class="q">○</span>“祀帝於郊，敬之至也”者，天尊弥远，祭之宜极尽於敬，故云“敬之至也”。<span class="q">○</span>“宗庙之祭，仁之至也”者，宗庙主亲，祭之必极尽於仁爱，故云“仁之至也”。<span class="q">○</span>“丧礼，忠之至也”者，亲戚之丧，必尽忠心追念，故云“忠之至也”。<span class="q">○</span>“备服器，仁之至也”者，此亦据丧礼，备此小敛大敛之衣服，及葬之明器，亦是仁爱之亲，故云“仁之至也”。<span class="q">○</span>“宾客之用币，义之至也”者，此亦丧礼宾客用币帛，以相赙赗，於事合宜，故云“义之至也”。<span class="q">○</span>“故君子欲观仁义之道，礼其本也”者，言君子欲观其人行仁义之道，必须用礼为其本。若行合於礼则有仁义，若不合於礼则无仁义，故云“礼其本也”。案前文有仁、有义、有敬、有忠，此不言敬与忠者，举仁义则忠敬可知也。



君子曰：“甘受和，白受采，忠信之人可以学礼。苟无忠信之人，则礼不虚道。是以得其人之为贵也。”<span class="q">道，犹由也，从也。<span class="q">○</span>和，户卧反。</span>

[疏]“君子”至“贵也”。<span class="q">○</span>正义曰：前文观仁义之道，礼为其本，此经明学礼之人，唯须有忠信。<span class="q">○</span>“甘受和，白受采”者，记者举此二物，喻忠信之人，可得学礼。甘为众味之本，不偏主一味，故得受五味之和。白是五色之本，不偏主一色，故得受五色之采。以其质素，故能包受众味及众采也。<span class="q">○</span>“忠信之人可以学礼”者，心致忠诚，言又信实，质素为本，不有杂行，故可以学礼也。<span class="q">○</span>“苟无忠信之人，则礼不虚道”者，苟犹诚也，道犹从也。言人若诚无忠信为本，则礼亦不虚空而从人也。言虽学礼而不得也。<span class="q">○</span>“是以得其人之为贵也”者，其人，即忠信之人也。学礼得忠信之人，则是礼道为贵也。



孔子曰：“诵《诗》三百，不足以一献。一献之礼，不足以大飨。大飨之礼，不足以大旅。大旅具矣，不足以飨帝。<span class="q">诵《诗》三百，喻习多言而不学礼也。大旅，祭五帝也。飨帝，祭天。</span>毋轻议礼。”<span class="q">谓若诵《诗》者，不可以强言礼。<span class="q">○</span>强，其丈反。</span>

[疏]“孔子”至“议礼”。<span class="q">○</span>正义曰：此一节明礼之为贵，贵於众事。<span class="q">○</span>“诵诗三百，不足以一献”者，假令习诵此《诗》，虽至三百篇之多，若不学礼，此诵《诗》之人，不足堪为一献之祭。言一献祭群小祀，不学礼则不能行也。<span class="q">○</span>“一献之礼，不足以大飨”者，言虽习一献小祀，其礼既小，不堪足以行大飨之礼。大飨，谓祫祭宗庙也。<span class="q">○</span>“大飨之礼，不足以大旅”者，大飨其礼虽繁，仍是去人不远其礼可知。大旅是总祭五帝，天与人道隔，其礼转难，故虽能行大飨之礼，不堪足以行大旅事天。<span class="q">○</span>“大旅具矣，不足以飨帝”者，大旅虽总祭五帝，是有故而祭，其礼简略，不如飨帝正祭之备，故云大旅具矣，不堪足以正飨天帝，谓郊祭天也。故《典瑞》云：“四圭有邸，以祀天旅上帝。”是祀天重於旅帝。又《郊特牲》云：“郊之祭，大报天而主日。”是郊为祭天之重。<span class="q">○</span>“毋轻议礼”者，若不学於礼，无得轻脱论议于礼，犹如诵《诗》三百篇，不能行小祀礼也。<span class="q">○</span>注“大旅”至“祭天”。<span class="q">○</span>正义曰：知“大旅，五帝”者，案《典瑞》云：“两圭有邸，以祀地旅四望”，与上“四圭有邸，以祀天旅上帝”，其文相对。祀地云“旅四望”，则知上云“旅上帝”是旅五帝也。云“飨帝祭天”者，经既云“大旅”，又云“飨帝”，是飨帝与大旅不同，故知此“飨帝”是常祀祭天也。郑直云“祭天”，则感生之帝，与圆丘俱包之也。



子路为季氏宰。<span class="q">宰，治邑吏也。</span>季氏祭，逮闇而祭，日不足，继之以烛。<span class="q">谓旧时也。</span>虽有强力之容、肃敬之心，皆倦怠矣。<span class="q">以其久也。</span>有司跛倚以临祭，其为不敬大矣。<span class="q">偏任为跛，依物为倚。<span class="q">○</span>跛，彼义反，注同。倚，於绮反，注同。</span>他日祭，子路与，室事交乎户，堂事交乎阶，质明而始行事，晏朝而退。<span class="q">室事，祭时。堂事，傧尸。<span class="q">○</span>与音豫。朝，直遥反，又张遥反。</span>孔子闻之，曰：“谁谓由也而不知礼乎！”<span class="q">多其知礼。</span>

[疏]“子路”至“礼乎”。<span class="q">○</span>正义曰：前经既明礼为其重，故记者引子路能行礼之事。<span class="q">○</span>“季氏祭，逮闇而祭”者，逮，及也。言季氏祭於宗庙，逮至日闇而行祭礼。<span class="q">○</span>“日不足，继之以烛”者，谓祭祀未终，日已昏没，故云日不足。祀事未毕，故继日明而以烛也。<span class="q">○</span>“有司跛倚以临祭”者，以其事久，有司倦怠，故皆偏跛邪倚於物，临於祭祀，其为不敬甚大矣。<span class="q">○</span>“他日祭，子路与”者，言往旧以来所祭之时恒皆如此。他日谓别日，其后别日而祭，子路与在行礼之中。<span class="q">○</span>“室事交乎户”者，室事谓正祭之时，事尸在室，故云“室事交乎户”。外人将馔至户，内人於户受馔，设於尸前，相交承接在於户也。<span class="q">○</span>“堂事交乎阶”者，谓正祭之后，傧尸之时，事尸於堂，故云“堂事交乎阶”。谓堂下之人，送馔至阶，堂上之人，於阶受取，是“交乎阶”。<span class="q">○</span>“质明而始行事，晏朝而退”者，质，正也。晏，晚也。谓正明之时而始行事，朝正向晚，礼毕而退，言敬而能速也。<span class="q">○</span>“孔子闻之，曰：‘谁谓由也而不知礼乎！’”者，子路好勇，时人多不尚其所为，故孔子以此明之。“谁谓由也而不能知礼乎”，言其知礼也，以其礼从宜，宁可礼略而敬，不可礼烦而怠也。