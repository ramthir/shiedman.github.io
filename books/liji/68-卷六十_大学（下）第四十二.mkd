---
title: 卷六十 大学（下）第四十二
category: 礼记正义
author: 汉·郑玄(注), 唐·孔颖达(疏)
date: 2014-05-26 22:12:00 +0800
permalink: /books/Liji/68b.html
layout: book_page
style: |
  @media (min-width:480px) {
    .post-content { font-size: 20px;}
  }

---

子曰：“听讼，吾犹人也。必也使无讼乎？[^a0]”无情者不得尽其辞[^a1]，大畏民志[^a2]。***情，犹实也。无实者多虚诞之辞。圣人之听讼，与人同耳。必使民无实者不敢尽其辞，大畏其心志，使诚其意不敢讼。○吾听讼，似用反。“犹人也”，《论语》作“听讼吾犹人也”。毋讼音无。诞音但。*** 此谓知本[^a3]。***本，谓“诚其意”也。***

#### [疏]“子曰”至“利也”。正义曰：此一经广明诚意之事，言圣人不惟自诚己意，亦服民使诚意也。孔子称断狱，犹如常人无以异也，言吾与常人同也。

[^a0]: “必也使无讼乎”者，必也使无理之人不敢争讼也。
[^a1]: “无情者不得尽其辞”者，情，犹实也。言无实情虚诞之人，无道理者，不得尽竭其虚伪之辞也。
[^a2]: “大畏民志”者，大能畏胁民人之志，言人有虚诞之志者，皆畏惧不敢讼，言民亦诚实其意也。“听讼吾犹人也，必也使无讼乎”，是夫子之辞。“无情者不得尽其辞，大畏民志”，是记者释夫子“无讼”之事。然能“使无讼”，则是异於人也，而云“吾犹人”者，谓听讼之时，备两造，吾听与人无殊，故云“吾犹人也”。但能用意精诚，求其情伪，所以“使无讼”也。
[^a3]: “此谓知本”者，此从上所谓“诚意”，以下言此“大畏民志”。以上皆是“诚意”之事，意为行本，既精诚其意，是晓知其本，故云“此谓知本”也。

所谓脩身[^b0]在正其心者，身有所忿懥，则不得其正[^b1]；有所恐惧，则不得其正[^b2]；有所好乐，则不得其正；有所忧患，则不得其正。心不在焉，视而不见，听而不闻，食而不知其味[^b3]。此谓脩身在正其心。***懥，怒貌也，或作懫，或为疐。○忿，弗粉反。懥，敕值反，范音稚，徐丁四反，又音勚。恐，丘勇反。好，呼报反，下“故好而知”同。乐，徐五孝反，一音岳。疐音致，又得计反。***

[^b0]: “所谓脩身”者，此覆说前脩身正心之事。
[^b1]: “身有所忿懥，则不得其正”者，懥，谓怒也。身若有所怒，“则不得其正”，言因怒而违於正也。所以然者，若遇忿怒，则违於理，则失於正也。
[^b2]: “有所恐惧，则不得其正”者，言因恐惧而违於正也。
[^b3]: “心不在焉，视而不见，听而不闻，食而不知其味”者，此言脩身之本，必在正心。若心之不正，身亦不脩。若心之不在，视听与食，不觉知也。是心为身本，脩身必在於正心也。

所谓齐其家在脩其身者[^c0]，人之其所亲爱而辟焉[^c1]，之其所贱恶而辟焉[^c2]，之其所畏敬而辟焉[^c3]，之其所哀矜而辟焉[^c4]，之其所敖惰而辟焉[^c5]。故好而知其恶，恶而知其美者，天下鲜矣[^c6]。故谚有之曰：“人莫知其子之恶，莫知其苗之硕。”[^c7]此谓身不脩，不可以齐其家。[^c8]***之，適也。譬，犹喻也。言適彼而以心度之，曰：吾何以亲爱此人，非以其有德美与？吾何以敖惰此人，非以其志行薄与？反以喻己，则身脩与否可自知也。鲜，罕也。人莫知其子之恶，犹爱而不察。硕，大也。○辟音譬，下及注同，谓譬喻也。贱恶，乌路反，下“恶而知”同。敖，五报反。惰，徒卧反。其恶恶，上如字，下乌路反。鲜，仙善反，注同。谚，鱼变反，俗语也。度，徒洛反。与音余，下“薄与”同。行，下孟反。***


[^c0]: “所谓齐其家在脩其身”者，此经重明前经齐家、脩身之事。
[^c1]: “人之其所亲爱而辟焉”者，之，犹適也。此言脩身之譬也。设我適彼人，见彼有德，则为我所亲爱，当反自譬喻於我也。以彼有德，故为我所亲爱，则我若自脩身有德，必然亦能使众人亲爱於我也。
[^c2]: “之其所贱恶而譬焉”者，又言我往之彼，而贱恶彼人者，必是彼人无德故也，亦当回以譬我。我若无德，则人亦贱恶我也。
[^c3]: “之其所畏敬而譬焉”者，又我往之彼而畏敬彼人，必是彼人庄严故也，亦回其譬我，我亦当庄敬，则人亦必畏敬我。
[^c4]: “之其所哀矜而辟焉”者，又我往之彼，而哀矜彼人，必是彼人有慈善柔弱之德故也，亦回譬我，我有慈善而或柔弱，则亦为人所哀矜也。
[^c5]: “之其所敖惰而辟焉”者，又我往之彼，而敖惰彼人，必是彼人邪僻故也，亦回譬我，我若邪僻，则人亦敖惰於我也。
[^c6]: “故好而知其恶，恶而知其美者，天下鲜矣”者，知，识也；鲜，少也。人心多偏，若心爱好之，而多不知其恶。若嫌恶之，而多不知其美。今虽爱好，知彼有恶事；虽憎恶，知彼有美善，天下之内，如此者少矣。
[^c7]: “故谚有之曰：人莫知其子之恶，莫知其苗之硕”者，硕，犹大也。言人之爱子其意至甚，子虽有恶不自觉知，犹好而不知其恶也。农夫种田，恒欲其盛，苗唯硕大，犹嫌其恶，以贪心过甚，故不知其苗之硕。若能以已子而方他子，已苗而匹他苗，则好恶可知，皆以已而待他物也。
[^c8]: “此谓身不脩，不可以齐其家”者，此不知子恶、不知苗硕之人，不脩其身，身既不脩，不能以己譬人，故不可以齐整其家。

#### 注“之適”至“大也”。○正义曰：“之，適也”，《释诂》文。云“反以喻己”者，谓见他人所亲爱，被贱恶，以人类己，他人之事反来自譬已身也。云“则身脩与否可自知也”者，谓彼人不脩，则被贱恶敖惰，己若不以脩身，事亦然也。若彼脩身，则被亲爱敬畏，己若脩身亦当然也。故云“脩身与否，可自知也”。云“硕，大也”，《释诂》文。“此谓”至“其家”，此一节覆明前经治国齐家之事。

所谓治国必先齐其家者，其家不可教，而能教人者无之，故君子不出家而成教於国。孝者，所以事君也；弟者，所以事长也；慈者，所以使众也。《康诰》曰[^d0]：“如保赤子。”心诚求之，虽不中不远矣[^d1]。未有学养子而后嫁者也[^d2]。***养子者，推心为之而中於赤子之嗜欲也。○弟音悌。长，丁丈反，下“长长”并注同。中，丁仲反，注同。嗜欲，时志反。***一家仁，一国兴仁；一家让，一国兴让[^d3]；一人贪戾，一国作乱[^d4]。其机如此[^d5]。此谓一言偾事，一人定国[^d6]。***“一家”、“一人”，谓人君也。戾之言利也。机，发动所由也。偾，犹覆败也。《春秋传》曰：“登戾之。”又曰：“郑伯之车偾於济。”戾，或为吝；偾，或为犇。○戾，力计反。贲，徐音奋，本又作“偾”注同。覆，芳福反。济，子礼反。犇音奔。***


#### 注“一家”至“於济”。○正义曰：“一家一人，谓人君也”者，以经言“治家”，故知是人君也，若文王“刑于寡妻，至于兄弟，以御于家邦”是也。云“《春秋传》曰：登戾之”者，此隐五年《公羊传》文。案彼传：“文公观鱼于棠，何以书？讥。何讥尔？远也。公曷为远而观鱼？登来之也。”彼注意谓以思得而来之，齐人语，谓“登来”为“得来”也。声有缓急，得为登。谓隐公观鱼於棠，得此百金之鱼，而来观之。《公羊传》为“登来”，郑所引《公羊》本为“登戾之”，以“来”为“戾”，与《公羊》本不同也。郑意以戾为“贪戾”，故引以证经之“贪戾”也。云“又曰郑伯之车，偾於济”者，隐三年《左传》文。


[^d0]: “《康诰》曰：如保赤子”者，此成王命康叔之辞。赤子谓心所爱之子。言治民之时，如保爱赤子，爱之甚也。
[^d1]: “心诚求之，虽不中不远矣”者，言爱此赤子，内心精诚，求赤子之嗜欲，虽不能正中其所欲，去其所嗜欲，其不甚远。言近其赤子之嗜欲，为治人之道亦当如此也。
[^d2]: “未有学养子而后嫁者也”，言母之养子，自然而爱，中当赤子之嗜欲，非由学习而来，故云“未有学养子而后嫁者”。此皆本心而为之，言皆喻人君也。
[^d3]: “一家仁，一国兴仁。一家让，一国兴让”者，言人君行善於家，则外人化之，故一家、一国，皆仁让也。
[^d4]: “一人贪戾，一国作乱”者，谓人君一人贪戾恶事，则一国学之作乱。
[^d5]: “其机如此”者，机，谓关机也。动於近，成於远，善恶之事，亦发於身而及於一国也。
[^d6]: “此谓一言偾事，一人定国”者，偾，犹覆败也。谓人君一言覆败其事，谓恶言也。“一人定国”，谓由人君一人能定其国，谓善政也。古有此言，今记者引所为之事以结之。上云“一人贪戾，一国作乱”，是“一言偾事”也。又云一家仁让，则一国仁让，是知“一人定国”也。一家则一人也，皆谓人君，是一人之身，先治一家，乃后治一国。“其所令反其所好，而民不从”者，令，谓君所号令之事。若各随其行之所好，则人从之。其所好者是恶，所令者是善，则所令之事反其所好，虽欲以令禁人，人不从也。“是故君子有诸己而后求诸人”者，诸，於也。谓君子有善行於己，而后可以求於人，使行善行也。谓於己有仁让，而后可求於人之仁让也。“无诸己而后非诸人”者，谓无恶行於己，而后可以非责於人为恶行也。谓无贪利之事於己，而后非责於人也。

尧、舜率天下以仁，而民从之。桀、纣率天下以暴，而民从之。其所令反其所好，而民不从。***言民化君行也。君若好货而禁民淫於财利，不能正也。○好，呼报反，注同。行，下孟反，或如字。***是故君子有诸已而后求诸人，无诸己而后非诸人。所藏乎身不恕而能喻诸人者，未之有也[^e0]。故治国在齐其家。***“有於己”，谓有仁让也。“无於己”，谓无贪戾也。***《诗》云：“桃之夭夭，其叶蓁蓁[^e1]。之子于归，宜其家人[^e2]。”宜其家人，而后可以教国人[^e3]。《诗》云：“宜兄宜弟[^e4]。”宜兄宜弟，而后可以教国人。《诗》云：“其仪不忒，正是四国。[^e5]”其为父子、兄弟足法，而后民法之也[^e6]。此谓治国在齐其家。***“夭夭”、“蓁蓁”，美盛貌。“之子”者，是子也。○夭，於骄反。蓁音臻。忒，他得反。***


[^e0]: “所藏乎身不恕而能喻诸人者，未之有也”者，谓所藏积於身既不恕实，而能晓喻於人，使从己者，未之有也。言无善行於身，欲晓喻於人为善行，不可得也。
[^e1]: “《诗》云：桃之夭夭，其叶臻臻”者，此《周南·桃夭》之篇，论昏姻及时之事。言“桃之夭夭”少壮，其叶臻臻茂盛，喻妇人形体少壮、颜色茂盛之时，似“桃之夭夭”也。
[^e2]: “之子于归，宜其家人”者，“之子”者，是子也；归，嫁也；宜，可以为夫家之人。引之者，取“宜其家人”之事。
[^e3]: “宜其家人，而后可以教国人”者，言人既家得宜，则可以教国人也。
[^e4]: “《诗》云：宜兄宜弟”者，此《小雅·蓼萧》之篇，美成王之诗。《诗》之本文，言成王有德，宜为人兄，宜为人弟。此《记》之意，“宜兄宜弟”，谓自与兄弟相善相宜也。既为兄弟相宜，而可兄弟之意，而后可以教国人也。
[^e5]: “《诗》云：其仪不忒，正是四国”者，此《曹风·鸤鸠》之篇。忒，差也；正，长也。言在位之君子，威仪不有差忒，可以正长是四方之国，言可法则也。
[^e6]: “其为父子兄弟足法，而后民法之也”者，“此谓治国在齐其家”，谓其脩身於家，在室家之内，使父子兄弟足可方法，而后民皆法之也。是先齐其家，而后能治其国也。

所谓平天下在治其国者[^f0]，上老老而民兴孝，上长长而民兴弟，上恤孤而民不倍[^f1]，是以君子有絜矩之道也。***老老、长长，谓尊老敬长也。恤，忧也。“民不倍”，不相倍弃也。絜，犹结也，挈也。矩，法也。君子有挈法之道，谓当执而行之，动作不失之。倍，或作偝。矩，或作巨。○弟音悌。倍音佩，注同。絜音结。拒之音矩，本亦作“矩”。偝弃音佩，本亦作“倍”，下同。挈也，苦结反。巨音拒，本亦作矩，其吕反。***所恶於上，毋以使下[^f2]；所恶於下，毋以事上[^f3]；所恶於前，毋以先后；所恶於后，毋以从前[^f4]；所恶於右，毋以交於左；所恶於左，毋以交於右[^f5]。此之谓“絜矩之道[^f6]”。***“絜矩之道”，善持其所有，以恕於人耳。治国之要尽於此。○恶，乌路反，下皆同。毋音无，下同。***


[^f0]: “所谓平天下，在治其国”者，正义曰：自此以下至终篇，覆明上文“平天下在治其国”之事。但欲平天下，先须治国，治国事多，天下理广，非一义可了，故广而明之。言欲平天下，先须脩身，然后及物。自近至远，自内至外，故初明“絜矩之道”，次明散财於人之事，次明用善人、远恶人。此皆治国、治天下之纲，故总而详说也。今各随文解之。
[^f1]: “上恤孤而民不倍”者，孤弱之人，人所遗弃，是上君长若能忧恤孤弱不遗，则下民学之，不相弃倍此人。“是以君子有絜矩之道也”者，絜，犹结也；矩，法也。言君子有执结持矩法之道，动而无失，以此加物，物皆从之也。
[^f2]: “所恶於上，毋以使下”者，此以下皆是“絜矩之道”也。譬诸侯有天子在於上，有不善之事加己，己恶之，则不可回持此恶事，使己下者为之也。
[^f3]: “所恶於下，毋以事上”者，言臣下不善事己，己所有恶，则己不可持此恶事，回以事己之君上也。
[^f4]: “所恶於前，毋以先后已者，前，谓在己之前，不以善事施己，己所憎恶，则无以持此恶事施於后人也。“所恶於后，毋以从前”者，后，谓在己之后，不以善事施己，己则无以恶事施於前行之人也。
[^f5]: “所恶於右，毋以交於左”者，谓与己平敌，或在己右，或在己左，以恶加己，己所憎恶，则无以此恶事施於左人。举此一隅，馀可知也。
[^f6]: “此之谓絜矩之道”者，上经云“吾子有絜矩之道也”，其“絜矩”之义未明，故此经中说。能持其所有，以待於人，恕己接物，即“絜矩之道”也。

《诗》云：“乐只君子，民之父母[^g0]。”民之所好好之[^g1]，民之所恶恶之[^g2]，此之谓“民之父母”。***言治民之道无他，取於己而已。○只音纸。好好，皆呼报反。***

[^g0]: “《诗》云：乐只君子，民之父母”，此记者引之，又申明“絜矩之道”。若能以己化民，从民所欲，则可谓民之父母。此《小雅·南山有台》之篇，美成王之诗也。只，辞也。言能以己化民，从民所欲，则可为民父母矣。
[^g1]: “民之所好好之”者，谓善政恩惠，是民之原好，己亦好之，以施於民，若发仓廪、赐贫穷、赈乏绝是也。
[^g2]: “民之所恶恶之”者，谓苛政重赋，是人之所恶，己亦恶之而不行也。

《诗》云：“节彼南山[^h0]，维石岩岩。赫赫师尹，民具尔瞻[^h1]。”有国者不可以不慎[^h2]，辟则为天下僇矣[^h3]。***岩岩，喻师尹之高严也。师尹，天子之大臣，为政者也。言民皆视其所行而则之，可不慎其德乎？邪辟失道，则有大刑。○节，前切反，又音如字。岩，五衔反。辟，匹亦反，又必益反，与僻同。戮，力竹反，与戮同，注同。***

[^h0]: “《诗》云：节彼南山”者，上经说恕己待民，此经明己须戒慎也。“《诗》云：节彼南山，维石岩岩”，此《小雅·节南山》之篇，剌幽王之诗。言幽王所任大臣，非其贤人也。节然高峻者，是彼南山，维积累其石，岩岩然高大，喻幽王大臣师尹之尊严。
[^h1]: “赫赫师尹，民具尔瞻”者，赫赫，显盛貌。是太师与人为则者。具，俱也。尔，汝也。在下之民，俱於汝而瞻视之，言皆视师尹而为法。此《记》之意，以喻人君在上，民皆则之，不可不慎。
[^h2]: “有国者不可以不慎”者，有国，谓天子、诸侯。言民皆视上所行而则之，不可不慎其德乎，宜慎之也。
[^h3]: “辟则为天下僇矣”者，僇，谓刑僇也。君若邪辟，则为天下之民共所诛讨，若桀、纣是也。

《诗》云：“殷之未丧师，克配上帝[^i0]。仪监于殷，峻命不易[^i1]。”道得众则得国，失众则失国[^i2]。是故君子先慎乎德。有德此有人，有人此有土[^i3]，有土此有财[^i4]，有财此有用[^i5]。德者本也，财者末也[^i6]。外本内末，争民施夺[^i7]。是故财聚则民散，财散则民聚[^i8]。是故言悖而出者，亦悖而入[^i9]，货悖而入者，亦悖而出[^i10]。***师，众也。克，能也。峻，大也。言殷王帝乙以上，未失其民之时，德亦有能配天者，谓天享其祭祀也。及纣为恶，而民怨神怒，以失天下。监视殷时之事，天之大命，得之诚不易也。道，犹言也。用，谓国用也。施夺，施其劫夺之情也。悖，犹逆也。言君有逆命，则民有逆辞也。上贪於利，则下人侵畔。《老子》曰：“多藏必厚亡。”○丧，息浪反。峻，恤俊反。易，以豉反，注同。争，争斗之争。施如字。悖，布内反，下同。上，时掌反。藏，才浪反。***

#### 注“师众”至“厚亡”。○正义曰：“师，众也”，“峻，大也”，皆《释诂》文。《尔雅》“峻”字马旁为之，与此同也。“克，能也”，《释言》文也。云“君有逆命，则民有逆辞也”者，“君有逆命”，解经“言悖而出”也。“民有逆辞”，解经“亦悖而入”，谓人有逆命之辞以拒君也。云“《老子》曰：多藏必厚亡”者，言积聚藏之既多，必厚重而散亡也。引之者，证“货悖而入，亦悖而出”。


[^i0]: “《诗》云：殷之未丧师，克配上帝”，此一经明治国之道在贵德贱财。此《大雅·文王》之篇，美文王之诗，因以戒成王也。克，能也；师，众也。言殷自纣父帝乙之前，未丧师众之时，所行政教，皆能配上天而行也。
[^i1]: “仪监于殷，峻命不易”者，仪，宜也；监，视也。今成王宜监视于殷之存亡。峻，大也。奉此天之大命，诚为不易，言其难也。
[^i2]: “道得众则得国，失众则失国”者，道，犹言也。《诗》所云者，言帝乙以上“得众则得国”，言殷纣“失众则失国”也。
[^i3]: “有德此有人”者，有德之人，人之所附从，故“有德此有人”也。“有人此有土”者，有人则境土宽大，故“有土”也。
[^i4]: “有土此有财”，言有土则生植万物，故“有财”也。
[^i5]: “有财此有用”者，为国用有财丰，以此而有供国用也。
[^i6]: “德者本也，财者末也”者，德能致财，财由德有，故德为本，财为末也。
[^i7]: “外本内末，争民施夺”者，外，疏也；内，亲也；施夺，谓施其劫夺之情也。君若亲财而疏德，则争利之人皆施劫夺之情也。
[^i8]: “是故财聚则民散，财散则民聚”者，事不两兴，财由民立。君若重财而轻民，则民散也。若散财而周恤於民，则民咸归聚也。
[^i9]: “是故言悖而出者，亦悖而入”者，悖，逆也。若人君政教之言悖逆人心而出行者，则民悖逆君上而入以报答也，谓拒违君命也。
[^i10]: “货悖而入者，亦悖而出”者，若人君厚敛财货，悖逆民心而入积聚者，不能久如财，人畔於上，财亦悖逆君心而散出也。言众畔亲离，财散非君有也。

《康诰》曰：“惟命不于常[^j0]。”道善则得之，不善则失之矣。***于，於也。天命不於常，言不专祐一家也。○专佑音又。***《楚书》曰：“楚国无以为宝，惟善以为宝。”***《楚书》，楚昭王时书也。言以善人为宝。时谓观射父、昭奚恤也。○射父，食亦反，又食衣反。父音甫。***舅犯曰：“亡人无以为宝，仁亲以为宝[^j1]。”***舅犯，晋文公之舅狐偃也。亡人，谓文公也，时辟骊姬之谗，亡在翟。而献公薨，秦穆公使子显吊，因劝之复国，舅犯为之对此辞也。仁亲，犹言亲爱仁道也。明不因丧规利也。○辟音避。骊，力宜反，本内作丽，亦作孋，同。翟音狄。显，许遍反。为之，于伪反。***

[^j0]: “《康诰》曰：惟命不于常”者，谓天之命，不於是常住在一家也。“道善则得之，不善则失之矣”，《书》之本意，言道为善则得之，不善则失之，是不常在一家也。
[^j1]: “舅犯曰：亡人无以为宝，仁亲以为宝”者，此舅犯劝重耳之辞。於时重耳逃亡在翟，秦穆公欲纳之反国，而劝重耳不受秦命，对秦使云：奔亡之人，无以货财为宝，唯亲爱仁道以为宝也。

####  注“楚书”至“奚恤”。正义曰：郑知是“楚昭王时书”者，案《楚语》云：“楚昭王使王孙圉聘於晋，定公飨之。赵简子鸣玉以相问於王孙圉，曰：‘楚之白珩犹在乎？其为宝几何矣？’王孙圉对曰：‘未尝为宝。楚之所宝者，曰观射父，能作训辞，以行事於诸侯，使无以寡君为口实。’”又《新序》云：“秦欲伐楚，使者观楚之宝器。楚王召昭奚恤而问焉，对曰：‘宝器在贤臣。’王遂使昭奚恤应之。昭奚恤发精兵三百人，陈於西门之内，为东面之坛一，南面之坛四，西面之坛一。秦使者至，昭奚恤曰：‘君客也，请就上居东面之坛。’令尹子西南面，太宗子牧次之，叶公子高次之，司马子发次之。昭奚恤自居西面之坛，称曰：‘客欲观楚之宝器乎？楚之所宝者，即贤臣也。唯大国之所观！’秦使无以对也。使归，告秦王曰：‘楚多贤臣，无可以图之。’”何知有观射父、昭奚恤者？案《战国义》云：“楚王筑坛，昭奚恤等立於坛上。楚王指之，谓秦使曰：‘此寡人之宝。’故知有昭奚恤等也。谓贤为宝者，案《史记》云：“理百姓，实府库，使黎甿得所者，有令尹子西而能也。执法令，奉圭璋，使诸侯不怨，兵车不起者，有大宗子牧能也。守封疆，固城郭，使邻国不侵，亦不侵邻国者，有叶公子高能也。整师旅，治兵戈，使蹈白刃，赴汤蹈火，万死不顾一生者，有司马子发能也。坐筹帷幄之中，决胜千里之外，怀霸王之业，拨理乱之风，有大夫昭奚恤能也。是皆为宝也。”引之者，证为君长能保爱善人为宝也。

#### 注“舅犯”至“利也”。○正义曰：“舅犯，晋文公之舅狐偃”者，《左传》文也。云“时避骊姬之谗，亡在翟而献公薨。秦穆公使子显吊之，因劝之复国。舅犯为之对此辞也”，《檀弓》篇文。

《秦誓》曰[^k0]：“若有一介臣，断断兮[^k1]，无他技，其心休休焉，其如有容焉[^k2]。人之有技，若己有之[^k3]。人之彦圣，其心好之，不啻若自其口出[^k4]，寔能容之，以能保我子孙黎民，尚亦有利哉[^k5]！人之有技，媢嫉以恶之[^k6]。人之彦圣，而违之，俾不通[^k7]，寔不能容，以不能保我子孙黎民，亦曰殆哉[^k8]！”***《秦誓》，《尚书》篇名也。秦穆公伐郑，为晋所败於殽，还誓其群臣，而作此篇也。断断，诚一之貌也。他技，异端之技也。有技，才艺之技也。“若己有之”，“不啻若自其口出”，皆乐人有善之甚也。美士为“彦”。黎，众也。尚，庶几也。媢，妒也。违，犹戾也。俾，使也。佛戾贤人所为，使功不通於君也。殆，危也。彦，或作“盘”。○一个，古贺反，一读作“介”，音界。“臣”，此所引与《尚书》文小异。断，丁乱反。无它音他。技，其绮反，下及注同。休休，许虬反，《尚书传》曰：“乐善也。”郑注《尚书》云：“宽容貌。”何休注《公羊》云；“美大之貌。”好，呼报反。啻音试，诗豉反。媢，莫报反，《尚书》作冒，音同，谓覆蔽也。恶，乌路反，下“能恶人”同。俾，本又作卑，必尔反。败，必迈反。殽，户交反。乐音岳，又音洛。妒，丁路反。佛戾，上扶弗反，下力计反。***


[^k0]: “《秦誓》曰”者，此一经明君臣进贤诎恶之事。《秦誓》，《尚书》篇名。秦穆公伐郑，为晋败於殽，还归誓群臣而作此篇，是秦穆公悔过自誓之辞。记者引之，以明好贤去恶也。
[^k1]: “若有一介臣，断断兮”者，此秦穆公誓辞云，群臣若有一耿介之臣，断断然诚实专一谨悫。兮是语辞。《古文尚书》“兮”为“猗”。言有一介之臣，其心断断、猗猗然专一，与此本异。
[^k2]: “无他技，其心休休焉，其如有容焉”者，言此专一之臣，无他奇异之技，惟其心休休然宽容，形貌似有包容，如此之人，我当任用也。
[^k3]: “人之有技，若己有之”者，谓见人有技艺，欲得亲爱之，如己自有也。
[^k4]: “人之彦圣，其心好之，不啻若自其口出”者，谓见人有才彦美通圣，其心中爱乐，不啻如自其口出。心爱此彦圣之美，多於口说，言其爱乐之甚也。
[^k5]: “实能容之，以能保我子孙黎民，尚亦有利哉”者，实，是也。若能好贤如此，是能有所包容，则我国家得安，保我后世子孙。黎，众也。尚，庶几也。非直子孙安，其下众人皆庶几亦望有利益哉也。
[^k6]: “人之有技，媢疾以恶之”者，上明进贤之善，此论蔽贤之恶也。媢，妒也。见人有技艺，则掩藏媢妒，疾以憎恶之也。
[^k7]: “人之彦圣，而违之，俾不通”者，见他人之彦圣，而违戾抑退之。俾，使也，使其善功不通达於君。《尚书》“通”为“达”字也。
[^k8]: “实不能容，以不能保我子孙黎民，亦曰殆哉”者，若此蔽贤之人，是不能容纳，家国将亡，不能保我子孙。非唯如此，众人亦曰殆危哉。

#### 注“秦誓”至“危也”。○正义曰：“秦穆公伐郑，为晋所败於崤，还誓其群臣，而作此篇也”者，案《尚书序》，秦穆公伐郑，晋襄公帅师败诸崤，还归，作《秦誓》。又《左传》僖三十二年秦穆公兴师伐郑，蹇叔等谏之，公不从，为晋人与姜戎要而击之，败诸崤，是其事也。云“美士为彦”者，《尔雅·释训》文。“黎，众也”，“俾，使也”，皆《释诂》文。“尚，庶几”者，《释言》文。《尔雅》“庶几，尚也”，是“尚”为“庶几”矣。云“媢，妒也”者，《说文》云“媢，夫妒妇”，是“媢”为“妒”也。

唯仁人放流之，迸诸四夷，不与同中国[^l0]。此谓唯仁人，为能爱人，能恶人[^l1]。***放去恶人媢嫉之类者，独仁人能之，如舜放四罪而天下咸服。○迸，比孟反，又逼诤反。诤音争斗之争。皇云：“逆犹屏也。”去，丘吕反。***见贤而不能举，举而不能先，命也[^l2]。见善而不能退，退而不能远，过也[^l3]。***命，读为“慢”，声之误也。举贤而不能使君以先己，是轻慢於举人也。○命，依注音慢，武谏反。远，于万反。***好人之所恶[^l4]，恶人之所好[^l5]，是谓拂人之性[^l6]，菑必逮夫身[^l7]。***拂，犹佹也。逮，及也。○好，呼报反，下皆同。恶，乌路反，下同。拂，扶弗反，注同。菑音哉，下同。逮音代，一音大计反。夫音扶。佹，九委反。***是故君子有大道[^l8]，必忠信以得之，骄泰以失之[^l9]。***道行所由。***生财有大道[^l10]，生之者众[^l11]，食之者寡[^l12]，为之者疾[^l13]，用之者舒[^l14]，则财恒足矣[^l15]。***是不务禄不肖，而勉民以农也。○肖音笑。***仁者以财发身[^l16]，不仁者以身发财[^l17]。***发，起也。言仁人有财，则务於施与，以起身成其令名。不仁之人，有身贪於聚敛，以起财务成富。○施，始豉反。予，由汝反。***未有上好仁而下不好义者也[^l18]，未有好义其事不终者也[^l19]，未有府库财非其财者也[^l20]。***言君行仁道，则其臣必义。以义举事无不成者。其为诚然，如己府库之时为己有也。***


[^l0]: “唯仁人放流之，迸诸四夷，不与同中国”者，言唯仁人之君，能放流此蔽善之人，使迸远在四夷，不与同在中国。若舜流四凶，而天下咸服是也。
[^l1]: “此谓唯仁人，为能爱人，能恶人”者，既放此蔽贤之人远在四夷，是仁人能爱善人，恶不善之人。
[^l2]: “见贤而不能举，举而不能先，命也”者，此谓凡庸小人，见此贤人而不能举进於君。假设举之，又不能使在其己之先，是为慢也。谓轻慢於举人也。
[^l3]: “见不善而不能退，退而不能远，过也”者，此谓小人见不善之人而不能抑退之。假令抑退之，而不能使远退之。过者，言是愆过之人也。
[^l4]: “好人之所恶”者，又谓君子，君子所恶者，凶恶之事。今乃爱好凶恶，是好人之所恶也。
[^l5]: “恶人之所好”者，君子所好仁义善道。今乃恶此仁义善道，是“恶人之所好”也。
[^l6]: “是谓拂人之性”者，若如此者，是谓拂戾善人之性。
[^l7]: “菑必逮夫身”者，逮，及也。如此，菑必及夫身矣。
[^l8]: “是故君子有大道”者，大道，谓所由行孝悌仁义之大道也。
[^l9]: “必忠信以得之，骄泰以失之”者，言此孝悌仁义，必由行忠信以得之，由身骄泰以失之也。
[^l10]: “生财有大道”者，此一经明人君当先行仁义，爱省国用，以丰足财物。上文“大道”，谓孝悌仁义之道，此言人君生殖其财，有大道之理，则下之所云者是也。
[^l11]: “生之者众”者，谓为农桑多也。
[^l12]: “食之者寡”者，谓减省无用之费也。
[^l13]: “为之者疾”者，谓百姓急营农桑事业也。
[^l14]: “用之者舒”者，谓君上缓於营造费用也。
[^l15]: “则财恒足矣”者，言人君能如此，则国用恒足。
[^l16]: “仁者以财发身”者，谓仁德之君，以财散施发起身之令名也。
[^l17]: “不仁者以身发财”者，言不仁之人，唯在吝啬，务於积聚，劳役其身，发起其财。此在治家、治国天下之科，皆谓人君也。
[^l18]: “未有上好仁而下不好义者也”，言在上人君好以仁道接下，其下感君仁恩，无有不爱好於义，使事皆得其宜也。
[^l19]: “未有好义其事不终者也”，言臣下悉皆好义，百事尽能终成，故云“未有好义其事不终者”，言皆能终成也。
[^l20]: “未有府库财非其财者也”，又为人君作譬也。君若行仁，民必报义，义必终事。譬如人君有府库之财，必还为所用也，故云“未有府库财非其财者也”。

#### 注“其为”至“有也”。○正义曰：言君行仁道，则臣必为义。臣既行义，事必终成。以至诚相感，必有实报，如己有府库之财，为己所有也。其为诚实而然，言不虚也。

孟献子曰：“畜马乘，不察於鸡豚[^m0]。伐冰之家，不畜牛羊[^m1]。百乘之家，不畜聚敛之臣[^m2]。与其有聚敛之臣，宁有盗臣[^m3]。”此谓国不以利为利，以义为利也[^m4]。***孟献子，鲁大夫仲孙蔑也。“畜马乘”，谓以士初试为大夫也。“伐冰之家”，卿大夫以上，丧祭用冰。“百乘之家”，有采地者也。鸡豚、牛羊，民之所畜养以为财利者也。国家利义不利财，盗臣损财耳，聚敛之臣乃损义。《论语》曰：“季氏富於周公，而求也为之聚敛，非吾徒也，小子鸣鼓而攻之可也。”○畜，许六反，下同。乘，徐绳证反，下及注同。蔑，莫结反。以上，时掌反。采，七代反，本亦作菜。为之，于伪反。***长国家而务财用者，必自小人矣[^m5]。***言务聚财为己用者，必忘义，是小人所为也。○长，丁丈反。***


[^m0]: “孟献子曰：畜马乘，不察於鸡豚”者，此一经明治国家不可务於积财，若务於积财，即是小人之行，非君上之道。言察於鸡豚之所利，为畜养马乘。士初试为大夫，不闚察於鸡豚之小利。
[^m1]: “伐冰之家，不畜牛羊”者，谓卿大夫丧祭用冰，从固阴之处伐击其冰，以供丧祭，故云“伐冰”也。谓卿大夫为伐冰之家，不畜牛羊为财利，以食禄不与人争利也。
[^m2]: “百乘之家，不畜聚敛之臣”者，百乘，谓卿大夫有采地者也。以地方百里，故云“百乘之家”。言卿大夫之家，不畜聚敛之臣，使赋税什一之外徵求采邑之物也，故《论语》云“百乘之家”是也。
[^m3]: “与其有聚敛之臣，宁有盗臣”者，覆解“不畜聚敛之臣”之本意。若其有有聚敛之臣，宁可有盗窃之臣，以盗臣但害财，聚敛之臣则害义也。
[^m4]: “此谓国不以利为利，以义为利也”者，言若能如上所言，是国家之利，但以义事为国家利也。
[^m5]: “长国家而务财用者，必自小人矣”者，言为人君长於国家而务积聚财以为己财者，必自为小人之行也。

#### ○注“孟献”至“可也”。○正义曰：“孟献子，鲁大夫仲孙蔑”者，此据《左传》文也。“畜马乘，谓以士初试为大夫”者，案《书传》“士饰车骈马”，《诗》云“四牡騑騑”大夫以上，乃得乘四马。今下云“伐冰之家”，“百乘之家”，家是卿大夫。今别云“畜马乘者，不察鸡豚”，故知“士初试为大夫”也。伐冰之家，卿大夫者，案昭四年《左传》云：大夫命妇，丧浴用冰。《丧大记》注云：士不用冰。故知卿大夫也。士若恩赐及食，而得用，亦有冰也。但非其常，故《士丧礼》“赐冰则夷槃”可也。《左传》又云“食肉之禄，冰皆与焉”是也。云“百乘之家，有采地者也”，此谓卿也。故《论语》云“百乘之家”，郑云“采地，一同之广轮”是也。

彼为善之，小人之使为国家，菑害并至[^n0]，虽有善者，亦无如之何矣[^n1]？***彼，君也。君将欲以仁义善其政，而使小人治其国家之事，患难猥至，虽云有善，不能救之，以其恶之已著也。○难，乃旦反。猥，乌罪反。捄音救，本亦作救。著，张虑反。***此谓国不以利为利，以义为利也。

#### ○“彼为”至“利也”。○前经明远财重义，是“不以利为利，以义为利”，此经明为君治国，弃远小人，亦是“不以利为利，以义为利”也。彼，谓君也。君欲为仁义之道，善其政教之语辞，故云“彼为善之”。

[^n0]: “小人之使为国家，灾害并至”者，言君欲为善，反令小人使为治国家之事，毒害於下，故灾害患难，则并皆来至。
[^n1]: “虽有善者，亦无如之何矣”者，既使小人治国，其君虽有善政之亦无能奈此患难之何。言不能止之，以其恶之已著故也。

