---
title: 卷三十三_丧服小记第十五
category: 礼记正义
author: 汉·郑玄(注), 唐·孔颖达(疏)
date: 2014-05-26 14:29:52 +0800
permalink: /books/Liji/34.html
layout: book_page
---

虞，杖不入於室，祔，杖不升於堂。哀益衰，散弥多也。虞於寝，祔於祖庙。

[疏]“虞杖”至“於堂”。<span class="q">○</span>正义曰：此论哀杀去杖之节也。<span class="q">○</span>注“虞於寝，祔於祖庙”。<span class="q">○</span>正义曰：按《士虞礼》：“虞於寝。”又按《檀弓》云：“明日祔於祖。”是祔於祖庙也。



为君母后者，君母卒，则不为君母之党服。徒从也，所从亡则巳。<span class="q">○</span><span class="q">不为，于伪反，下“妾为君”、注“大夫为庶子”同。</span>

[疏]“为君”至“党服”。<span class="q">○</span>正义曰：此经论徒从、所从亡则巳之事。“为君母后者”，谓无適立庶为后也。妾子於君母之党悉徒从，若君母卒，则不服君母之党，今既君母没，为后者嫌同於適，服君母之党，故特明之徒从也。“所从亡则巳”，谓与不为后同也。



绖杀，五分而去一，杖大如绖。如要绖也。<span class="q">○</span><span class="q">去，起吕反，下“去杖”并注同。绖，大结反。要，一遥反，下文“要绖”、注“上至要”皆同。</span>

[疏]“绖杀”至“如绖”。<span class="q">○</span>正义曰：此一节论杖大如要绖之义。“绖杀”者，按《丧服传》云：“苴绖大搹，左本在下，去五分一以为带。”是首尊而要卑，卑宜小，故五分而去一，象服数有五也。<span class="q">○</span>“杖大如绖”者，谓如绖也。郑所以知然者，以其同在下之物故也。



妾为君之长子，与女君同。不敢以恩轻，轻服君之正统。

[疏]“妾为”至“君同”。<span class="q">○</span>正义曰：此一经论妾从女君服同。女君为长子三年，妾亦为女君长子三年，故云“与女君同”也。



除丧者，先重者，谓练，男子除乎首，妇人除乎带。易服者，易轻者。谓大丧既虞卒哭，而遭小丧也，其易丧服，男子易乎带，妇人易乎首。

[疏]“除丧”至“轻者”。<span class="q">○</span>正义曰：此一节论服之轻重相易，及除脱之义。“重”谓男首绖，女要绖。男重首，女重要。凡所重者，有除无变，所以卒哭不受以轻服，至小祥，各除其重也，“谓练，男子除乎首，妇人除乎带”是也。<span class="q">○</span>“易服者，易轻者”，易，谓先遭重丧，后遭轻丧。变先者轻，则谓男子要，妇人首也。谓先遭斩服，虞卒哭巳变葛绖，大小如齐衰之麻。若又遭齐衰之丧，齐衰要、首皆牡麻，牡麻则重於葛服，宜从重，而男不变首，女不易要，以其所重故也。但以麻易男要女首，是所轻故也。男子易乎要，妇人易乎首，若未虞卒哭，则后丧不能变也。



无事不辟庙门，鬼神尚幽闇也。庙，殡宫。<span class="q">○</span><span class="q">辟，婢亦反，徐扶亦反。</span>哭皆於其次。无时哭也，有事则入即位。

[疏]“无事”至“其次”。<span class="q">○</span>正义曰：此一经论在殡无事之时。<span class="q">○</span>“无事不辟庙门”者，辟，开也；庙门，殡宫门也。鬼神尚幽暗，若朝夕入即位哭，则暂开之，若无事则不开也。<span class="q">○</span>“哭皆於其次”者，“次”谓倚庐，唯朝夕哭，入门内即位耳；若昼夜无时之哭，则皆於庐次之中也。凡葬前哭，昼夜无时。若有事，谓宾来吊之时，则入即位。若朝夕哭，及適子受吊之事，并入门即位而哭。



复与书铭，自天子达於士，其辞一也。男子称名，妇人书姓与伯仲，如不知姓，则书氏。此谓殷礼也。殷质，不重名，复则臣得名君。周之礼：天子崩，复曰皋天子复，诸侯薨，复曰皋某甫复，其馀及书铭则同。<span class="q">○</span><span class="q">“如不知姓”，一本无“知姓”二字。</span>

[疏]“复与”至“书氏”。<span class="q">○</span>正义曰：此一经论复与书铭男女名字之别也。书铭，谓书亡人名字於旌旗也。天子书铭於大常，诸侯以下，则各书於旌旗也。<span class="q">○</span>“达於士，其辞一也”者，谓士与天子同也。<span class="q">○</span>“男子称名”者，此并殷礼，殷质不重名，故复及铭皆书称名也。周世则尚文，臣不名君，天子复，曰皋天子复矣；诸侯复，曰皋某甫复矣。<span class="q">○</span>“妇人书姓与伯仲”者，与，及也，复则妇人称字，此云“书姓及伯仲”，是书铭也。姓，谓如鲁姬、齐姜也，而伯仲随其次也，此亦殷礼也。周之文，未必有伯仲，当云“夫人”也。<span class="q">○</span>“如不知姓，则书氏”者，氏，如孟孙三家之属。谓书铭亦殷礼也，殷无世系，六世而昏，故妇人有不知姓者，周则不然，有宗伯掌定系世，百世昏姻不通，故必知姓也。若妾有不知姓者，当称氏矣。<span class="q">○</span>注“其馀”至“则同”。<span class="q">○</span>正义曰：若周天子、诸侯复与殷异，其馀，谓卿大夫以下书铭，则与殷同矣。



斩衰之葛，与齐衰之麻同。绖之大俱七寸五分寸之一，带五寸二十五分寸之十九。齐衰之葛与大功之麻同。麻同，皆兼服之。“皆”妇人则绖下服之麻同，自带其故带也，所谓“易服，易轻者”也。“兼服”之文，主于男子。绖之大，俱五寸二十五分寸之十九，带四寸百二十五分寸之七十六。

[疏]“斩衰”至“服之”。<span class="q">○</span>正义曰：此一节明前遭重丧，后遭轻丧，麻、葛兼服之义。<span class="q">○</span>“斩衰之葛与齐衰之麻同”者，斩衰既虞，受服之葛，首绖要带，与齐衰初丧麻绖带同，绖则俱七寸五分寸之一，带俱五寸二十五分寸之十九。<span class="q">○</span>“齐衰之葛与大功之麻同”者，齐衰变服之葛，与大功初死之麻同，绖俱五寸二十五分寸之十九，带俱四寸百二十五分寸之七十六。<span class="q">○</span>“麻同，皆兼服之”者，皆上斩衰、齐衰、大功麻、葛之事也。“兼服”谓服麻又服葛也。斩衰既虞，遭齐衰新丧，男子则要服齐衰之麻带，首服斩衰之葛绖，妇人则首服齐衰之麻绖，要仍服斩衰之麻带，妇人上下皆麻。此云麻、葛兼服之，谓男子也。<span class="q">○</span>注“绖之”至“十九”。<span class="q">○</span>正义曰：知绖带大小如此者，按《丧服传》云：“苴绖大搹，去五分一以为带。齐衰之绖，斩衰之带也，去五分一以为带。大功之绖，齐衰之带也，去五分一以为带。”《丧服》所云，谓初丧麻之绖带也，至既虞变葛之时，绖带渐细，降初丧一等。斩衰葛绖带，与齐衰初死麻之绖带同，故云“绖俱七寸五分寸之一”。所以然者，就苴绖九寸之中五分去一，以五分分之去一分，故七寸五分寸之一。其带又五分去一，又就葛绖七寸五分寸之一之中五分去一，故带五寸二十五分寸之十九也。此即齐衰初死之麻绖带矣。齐衰既虞，变葛之时又渐细，降初丧一等，与大功初死麻绖带同。大功首绖，与齐衰初死麻带同，俱五寸二十五分寸之十九也。其带五分首绖去一，就五寸二十五分寸之十九之中去其一分，故馀有四寸百二十五分寸之七十六也。凡算之法，皆以五乘母，乘母既讫，纳子馀分，以为积数，然后以寸法除之。但其事繁碎，故略举大纲也。<span class="q">○</span>注“皆者”至“男子”。<span class="q">○</span>正义曰：二事谓斩衰葛与齐衰麻同，齐衰葛与大功麻同，故云“皆上二事也”。云“男子则绖上服之葛，带下服之麻”者，以前文云“易服者，易轻者”。《閒传》篇云：“男子重首，则要轻也。”是男子易要带不易首绖，故云“则绖上服之葛，带下服之麻”也。云“妇人则绖下服之麻同，自带其故带也”者，以下服初死，故服下服之麻，故《檀弓篇》云“妇人不葛带”是也。前服受服之时不变葛，仍服前麻带，故云“带其故带也”。云“兼服之文，主於男子”者，言妇人绖、带俱麻，今经云麻、葛兼服之，故云“主於男子也”。



报葬者报虞，三月而后卒哭。报，读为“赴疾”之赴。谓不及期而葬也。既葬即虞。虞，安神也。卒哭之祭，待哀杀也。<span class="q">○</span><span class="q">报，依注音赴，芳付反，下同。</span>

[疏]“报葬”至“卒哭”。<span class="q">○</span>正义曰：此一节论不得依常葬之礼也。赴，犹急疾也，急葬谓贫者或因事故死而即葬，不得待三月也。急虞，谓亦葬竟而急设虞，谓是安神，故宜急也。<span class="q">○</span>“三月而后卒哭”者，虽急即虞而不即卒哭，卒哭犹待三月，所以然者，卒哭是夺於哀痛，故不忍急而待齐哀杀也。



父母之丧偕，先葬者不虞祔，待后事。其葬，服斩衰。偕，俱也，谓同月若同日死也。先葬者，母也。《曾子问》曰：“葬先轻而后重。”又曰：“反葬奠，而后辞於殡，遂备葬事。其虞也，先重而后轻。”待后事，谓如此也。“其葬，服斩衰”者，丧之隆衰宜从重也。假令父死在前月而同月葬，犹服斩衰，不葬不变服也。言其葬服斩衰，则虞、祔各以其服矣，及练、祥皆然，卒事反服重。<span class="q">○</span><span class="q">偕音皆。令，力呈反。</span>

[疏]“父母”至“斩衰”。<span class="q">○</span>正义曰：此一节论并遭父母丧虞、祔及衣服之制也。<span class="q">○</span>“父母之丧偕”者，“偕”谓同月若同日死也。<span class="q">○</span>“先葬者不虞、祔”者，虽有同日月死，而不得同月葬，如《曾子问》篇中所言“葬先轻而后重”者，谓先葬母也。葬母既竟，不即虞祔，而更脩葬父之礼也。所以不即虞祔者，虞祔稍饰，父丧在殡，故未忍为虞祔也。<span class="q">○</span>“待后事”者，“后事”谓葬父也。葬母竟，不即虞祔，待葬父竟，先虞父，乃虞母，所谓“祭先重而后轻”也。<span class="q">○</span>“其葬，服斩衰”者，言父母俱丧而犹服斩者，从重也。虽葬母亦服斩衰葬之，以其父未葬，亦不得变服也。<span class="q">○</span>注“皆俱”至“服重”。<span class="q">○</span>正义曰：“谓同月若同日死”者，假令父死在前月，而同月葬者。前月谓母死前之月也，或一月，或二月、三月，但是未葬之间，皆是前月，未必唯母死前之一月也。以其父死未葬不变服故也。云“及练葬皆然”者，以经云“其葬服斩衰”，直以葬为文，明为母虞祔、练祥皆齐衰也。云“卒事反服重”者，卒事之后，还服父服，故云“卒事反服重”。



大夫降其庶子，其孙不降其父。祖不厌孙也，大夫为庶子大功。<span class="q">○</span><span class="q">厌，一妾反，徐於艳反，下文注皆同。</span>大夫不主士之丧。士之丧虽无主，不敢摄大夫以为主。

[疏]“大夫”至“之丧”。<span class="q">○</span>正义曰：此一节论大夫尊降庶子一等，兼不为主之事，各依文解之。<span class="q">○</span>“大夫降其庶子”，故为其庶子不为大夫者，服其大功也。而《丧服条例》云：“父之所不服，其子亦不敢服。”故大夫不服其妾，故妾子为母大功也。今嫌既降其子，亦厌其孙，故此明虽降庶子，而不厌降其孙矣。庶子之子不降其父，犹为三年也。<span class="q">○</span>“大夫不主士之丧”，谓士死无主后，其亲属有为大夫者，尊不得主之。



为慈母之父母无服。恩不能及。<span class="q">○</span><span class="q">为，于伪反，下“其妻为”、“为母之”，“为妻禫”、“为庶母”、“为祖庶母”皆同。</span>

[疏]“为慈”至“无服”。<span class="q">○</span>正义曰：此一节论慈母虽如母，犹不为慈母之党服。此慈母即是丧服中慈母者，父虽命为母子，而本非骨肉，故慈母之子不为慈母之父母有服者，为恩所不及也。



夫为人后者，其妻为舅姑大功。以不贰降。<span class="q">○</span><span class="q">“降”，一本作隆。</span>

[疏]“夫为”至“大功”。<span class="q">○</span>正义曰：此一节论妇人不贰隆之义。贺云：“此谓子出时巳昏，故此妇还，则服本舅姑大功。若子出时未昏，至所为后家方昏者，不服本舅姑，以妇本是路人，来又恩义不相接，犹臣从君而服，不从而税，人生不及祖之徒，而皆不责非时之恩也。”今按夫为本生父母期，故其妻降一等服大功，是从夫而服，不论识前舅姑与否。假令夫之伯叔在他国而死，其妇虽不识，岂不从夫服也？熊氏云：“然恐贺义未尽善也。”



士祔於大夫，则易牲。不敢以卑牲祭尊也，大夫少牢也。

[疏]“士祔”至“易牲”。<span class="q">○</span>正义曰：谓祖为大夫，孙为士。孙死祔祖，则用大夫牲，不敢用士牲。士牲卑，不可祭於尊者之前也。祭殇与无后者，不云“易牲”，而此云“易牲”者，前是宗子家为祭，不得同如宗子之礼，故殇及无后者，依亡人之贵贱礼供之。此是士卑，许进用大夫牲，故曰“易牲”。然又此下云“贱不祔贵”，而此云“士祔大夫”者，谓无士可祔，则不得不祔於大夫，犹如妾无妾祖姑，易牲而祔於女君可也。若有士则当祔於士，故《杂记》云：“士不祔於大夫。”谓先祖兄弟有为士者，当祔於士，不得祔於大夫也。



继父不同居也者，必尝同居。皆无主后，同财而祭其祖祢为同居，有主后者为异居。录恩服深浅也，见同财则期，同居异财，故同居。令异居，及继父有子，亦为异居。则三月。未尝同居则不服。<span class="q">○</span><span class="q">见，贤遍反。</span>

[疏]“继父”至“异居”。<span class="q">○</span>正义曰：此一经明继父同居、异居之礼，此解《丧服》经中“有继父同居及不同居”之文也。<span class="q">○</span>“继父”者，谓母后嫁之夫也。若母嫁而子不随，则此子与母继夫，固自路人，无继父之名，故自无服也。今此言谓夫死妻，稚子幼，子无大功之亲，随母適后夫，后夫亦无大功之亲，后以其货财为此子同筑宫庙，四时使之祭祀，同其财计，如此则是继父同居，故为服期。若经同居而今异居，异居之道，其理有三：一者昔同今异，二者今虽共居，而财计各别，三者继父更有子，便为异居，异居则服齐衰三月而巳。今言“有主后者为异居”者，谓继父更有子也。举此一条，馀亦可知矣。然既云“皆无主后”为同居，则有主后者为异居，则此子有子，亦为异居也。



哭朋友者，於门外之右，南面。变於有亲者也。门外，寝门外。祔葬者，不筮宅。宅，葬地也。前人葬既筮之。

[疏]“哭朋”至“南面”。<span class="q">○</span>正义曰：此一经论哭朋友之处也。门外，寝门外也。右，西边也。南面，向南也。乡南为主，以对答吊宾。<span class="q">○</span>注“变於”至“门外”。<span class="q">○</span>正义曰：按《檀弓》云：“有殡闻远兄弟之丧，哭于侧室。无侧室，哭於门内之右。”今哭门外，是变於有亲也。云“门外，寝门外”者，按《檀弓》云“兄弟，吾哭诸庙；父之友，吾哭诸庙门之外；师，吾哭诸寝；朋友，吾哭诸寝门之外”是也。



士、大夫不得祔於诸侯，祔於诸祖父之为士、大夫者。其妻祔於诸祖姑，妾祔於妾祖姑，亡则中一以上而祔，祔必以其昭穆。士、大夫，谓公子、公孙为士、大夫者。不得祔於诸侯，卑别也。既卒哭，各就其先君为祖者兄弟之庙而祔之。中，犹间也。<span class="q">○</span><span class="q">亡如字，又音无。昭，常遥反，后“昭穆”皆放此。</span>间，间厕之间。诸侯不得祔於天子。天子、诸侯、大夫可以祔於士。人莫敢卑其祖也。

[疏]“士大”至“於士”。<span class="q">○</span>正义曰：此一节论贵贱祔祭之义，此谓祔祭也。礼：孙死祔祖。今祖为诸侯孙，为士大夫而死，则不得祔祖，谓祖贵，宜自卑远之故也。<span class="q">○</span>“祔於诸祖父之为士大夫”者，诸祖，祖之兄弟也。既不得祔祖，当祔祖之兄弟亦为大夫、士者也。<span class="q">○</span>“其妻祔於诸祖姑”者，夫既不得祔祖，故妻亦不得祔於祖姑，而可以祔於诸祖姑也。诸祖姑，是夫之诸祖父兄弟为士大夫者之妻也。若祖无兄弟可祔，亦祔宗族之疏不为诸侯者也。然上云“士易牲，祔於大夫”，而大夫不得易牲祔於诸侯者，诸侯之贵绝宗，故大夫士不得轻亲也。<span class="q">○</span>“妾祔於妾祖姑”者，言妾死，亦祔夫祖之妾也。<span class="q">○</span>“亡则中一以上而祔”者，亡，无也。中，间也。若夫祖无妾，则又间曾祖而祔高祖之妾也。<span class="q">○</span>“祔必以其昭穆”者，解所以祖无妾，不祔曾祖而祔高祖之义也。凡祔必使昭、穆同，曾祖非夫同列也。然此下云“妾母不世祭”，於孙否，则妾无庙，今乃云祔及高祖者，当为坛祔之耳。后别释。<span class="q">○</span>“诸侯不得祔於天子”者，亦谓祔祭卑孙不可祔於尊祖也。<span class="q">○</span>“天子、诸侯、大夫可以祔於士”者，祖虽贱而孙虽贵，祔之不嫌也。若不祔之，则是自尊，欲卑於祖也。



为母之君母，母卒则不服。母之君母，外祖適母，徒从也，所从亡则巳。

[疏]“为母”至“不服”。<span class="q">○</span>正义曰：此一节论不责恩所不及之事。<span class="q">○</span>“母之君母”者，谓母之適母也。此亲於子为轻，故徒从也。已母若在，母为之服，已则服之。已母若亡，则已不服母之君母矣。



宗子，母在为妻禫。宗子之妻，尊也。

[疏]“宗子”至“妻禫”。<span class="q">○</span>正义曰：此一节谕宗子妻尊，得为妻伸禫之事。宗子为百世不迁之宗。贺玚云：“父在，適子为妻不杖。”不杖则不禫。若父没母存，则为妻得杖又得禫。凡適子皆然。嫌畏宗子尊厌其妻，故特云“宗子，母在为妻禫”。宗子尚然，则其馀適子母在为妻禫可知。贺循云：“出居庐，论称杖者必庐，庐者必禫。”此明杖章寻常之礼，谓杖章之内，居庐必禫。若别而言之，则杖有不禫，禫有不杖者。按《小记》篇云：“宗子，母在为妻禫。”则其非宗子，其馀適庶母在，为妻并不得禅也。《小记》又云：“父在，为妻以杖即位。”郑玄云：“庶子为妻。”然父在为妻犹有其杖，则父没母存，有杖可知。此是杖有不禫者也。《小记》篇云：“庶子在父之室，则为其母不禫。”若其不杖，则《丧服》不杖之条，应有庶子为母不杖之文。今无其文，则犹杖可知也。前文云“三年而后葬”者，但有练、祥而无禫，是有杖无禫。此二条是杖而不禫。贺循又云：“妇人尊微，不夺正服，并厌，其馀哀。”如贺循此论，则母皆厌，其適子庶子不得为妻杖也。故宗子妻尊，母所不厌，故特明得禫也。



为慈母后者，为庶母可也，为祖庶母可也。谓父命之为子母者也，即庶子为后，此皆子也，传重而巳。不先命之与適妻，使为母子也，缘为慈母后之义，父之妾无子者，亦可命己庶子为后。

[疏]“为慈”至“可也”。<span class="q">○</span>正义曰：此一节论为庶母后之事。《丧服》：“有慈母如母。”《传》曰：“慈母者，何也？”传曰：“妾之无子者，妾子之无母者。”父命为子母，而子服此慈母三年，此即为慈母后之义也。记者见《丧服》既有妾子为慈母后之例，将欲触类言之，则妾子亦可为庶母后也。“为庶母后”者，谓妾经有子，而子巳死者，馀他妾多子，则父命他妾之子为无子之妾立后，与为慈母后同也。故云“为庶母后可也”。<span class="q">○</span>“为祖庶母可也”者，又触类言之。此既可为庶母后，则亦可为祖庶母之后。故云“为祖庶母之后可也”。祖庶母者，谓巳父之妾，亦经有子，子死今无也。父妾既无子，故巳命己之妾子与父妾为后，故呼己父之妾为祖庶母。既为后，亦服之三年，如已母矣。必知妾经有子者，若无子则不得立后故也。贺玚云：“虽有子道，服於慈庶母三年，而犹为已母不异，异於后大宗而降本也。”<span class="q">○</span>注“谓父”至“为后”。<span class="q">○</span>正义曰：“谓父命之为子母者也”，皇氏云“此郑注总解经慈母、庶母、祖庶母三条也，皆是庶子父命之使事妾母也，故云父命为子母也”。云“即庶子为后，此皆子也，传重而巳。不先命之与適妻，使为母子也”者，庾氏云：“郑注此一经，明庶子为適母后者，故云即庶子为后，谓为適母后。此皆子者，此庶子皆適母之子。今命之为后，但命之传重而已。母道旧定，不须假父命之与適妻使为母子也。”云“缘为慈母后之义，父之妾无子者，亦可命已庶子为后”者，言缘《丧服》有妾子为慈母后义，今起此妾为后之文也。然缘《丧服》慈母而起命二妾之后，而注不云“命后已妾”，唯言“后父妾”者，缘已妾既可为慈，亦可为庶母后易见，不言自显但以已子后父妾，於文难明，故特言之也。



为父、母、妻、长子禫。日所为禫者也。<span class="q">○</span><span class="q">为父母，于伪反，注“目所为”，下文“则为其母子”，“为妻”，下注“恩为已”、“为之变”、“为今死者”皆同。</span>

[疏]“为父”至“子禫”。<span class="q">○</span>正义曰：此一经，郑云“自所为禫者”。此一人而巳，然慈母亦宜禫也。而下“有庶子在父之室，为其母不禫”，则在父室，为慈母亦不禫也，故不言之。妻为夫亦禫也，但《记》文不具。



慈母与妾母，不世祭也。以其非正。《春秋传》曰：“於子祭，於孙止。”

[疏]“慈母”至“祭也”。<span class="q">○</span>正义曰：此一经论礼有不合世祭之事。祭慈母即所谓承庶母、祖庶母后者也，妾母谓庶子自为其母也。既非其正，故唯子祭之，而孙则否。<span class="q">○</span>注“以其”至“孙止”。<span class="q">○</span>正义曰：《春秋传》“於子祭，於孙止”者，此《穀梁传》隐五年，谓鲁孝公之妾，是惠公之母。五年传：“九月考仲子之宫，考，成也。成之为夫人也。”注云：“仲子本孝公之妾。”以其子本孝公之妾子，则惠公也。惠公立为仲子之后，故成之为夫人也。传又云：“礼：庶子为君，为其母筑宫，使公子主其祭。”注云：“公子者，长子之弟，及妾之子也。”传又云“於子祭，於孙止”者，此经云“妾母不世祭也”，故郑引为注，此明不得世祭也。



丈夫冠而不为殇，妇人笄而不为殇。言成人也，妇人许嫁而笄，未许嫁，与丈夫同。<span class="q">○</span><span class="q">冠，古乱反。</span>为殇后者，以其服服之。言“为后”者，据承之也。殇无为人父之道，以本亲之服服之。

[疏]“为殇”至“服之”。<span class="q">○</span>正义曰：此一节论宗子殇死，族人不得以父道为后之事。<span class="q">○</span>“为殇后”者，谓大宗子在殇中而死，族人为后大宗，而不得后此殇者为子也，以其父无殇义故也。既不后殇，而宗不可绝。今来为后殇者之人，不以殇者之为父，而依兄弟之服，服此殇也。<span class="q">○</span>注“言为”至“服之”。<span class="q">○</span>正义曰：言“为后者，据承之也”者，既不与殇为子，则不应云“为后”，今言“为后”，是据巳承其处为言也。云“以本亲之服服之”者，谓既不以父服服殇，而今来后其宗，事事如子，为彼殇服，依其班秩，如本列也。为人后者，若子於无后之宗，既为殇者父作子，则应服以兄弟之服，而云“以本亲之服服”者，当在未后之前，不复追服，不责人以非时之恩。故推此时本亲兄弟亡在未后之前者，亦宜终其本服之日月。唯为后及所后，如有母亡，而犹在三年之内，则宜接其馀服，不可以吉居凶。若出三年，则不追服矣。



久而不葬者，唯主丧者不除。其馀以麻终月数者，除丧则巳。其馀，谓旁亲也，以麻终月数，不葬者丧不变也。

[疏]“久而”至“则巳”。<span class="q">○</span>正义曰：此一节论久而不葬不变服之事。<span class="q">○</span>“久而不葬”者，谓有事碍，不得依月葬者，则三年服，身皆不得祥除也。今云“唯主丧者”，亦欲广说子为父，妻为夫，臣为君，孙为祖得为丧主，四者悉不除也。<span class="q">○</span>“其馀以麻终月数”者，其馀，谓期以下至緦也。“麻终月数”者，主人既未葬，故诸亲不得变葛，仍犹服麻，各至服限竟而除也。<span class="q">○</span>“除丧则巳”者，谓月足而除，不待主人葬除也。然此皆藏之，至葬则反服之也，故下云“及其葬也，反服其服”是也。然虽緦亦藏服，以其未经葬故也。卢曰：“其下子孙皆不除也，以主丧为正耳，馀亲者以麻，各终其月数除矣。”庾云：“谓昔主，《要记》按《服问》曰：‘君所主夫人、妻、大子、適妇’，故谓此在不除之例，定更思详，以尊主卑，不得同以卑主尊，无缘以卑之未葬，而使尊者长服衰绖也。且前儒说‘主丧不除，无为下流’之义，是知主丧不除，唯於承重之身为其祖曾。若子之为父，臣之为君，妻之为夫，此之不除也，不俟言而明矣。”卢植云：“下子孙皆不除。”萧望之又云：“独谓子。”皆未善也，谓庾言为是。



箭笄终丧三年。亦於丧所以自卷持者，有除无变。

[疏]“箭笄终丧三年”。<span class="q">○</span>正义曰：此一经论妇人以箭笄终丧之事，前云“恶笄以终丧”，是女子为母也。此云“箭笄终丧三年”，谓女子在室为父也。自卷持者，有除无变也。



齐衰三月，与大功同者绳屦。虽尊卑异，於恩有可同也。

[疏]“齐衰”至“绳屦”。<span class="q">○</span>正义曰：此一经论尊卑屦同之事。<span class="q">○</span>大功以上，同名重服，故大功与齐衰三月，可同绳屦，谓以麻绳为屦，虽尊卑则异，於恩有可同者。齐衰为尊，大功为卑，而三月为恩轻，九月恩稍重，制之在尊卑深浅之间。礼法有常，乘权而降，在尊既为深，故宜有异也，所以衰服殊，而为恩情处为浅深矣，故有可同也，所以同其末屦，以表恩而不同也。



练，筮日、筮尸、视濯，皆要绖、杖、绳屦，有司告具而后去杖。筮日、筮尸，有司告事毕，而后杖，拜送宾。临事去杖，敬也。濯，谓溉祭器也。<span class="q">○</span><span class="q">濯，大角反。溉，故代反。</span>大祥吉服而筮尸。凡变除者，必服其吉服以即祭事，不以凶临吉也。《间传》曰：“大祥素缟麻衣。”<span class="q">○</span><span class="q">缟，古老反。</span>

[疏]“练筮”至“筮尸”。<span class="q">○</span>正义曰：此一经论练祥筮日筮尸之时，所著衣服也。练为小祥也。<span class="q">○</span>“筮日”谓筮占小祥之日，“筮尸”亦筮占小祥之尸。<span class="q">○</span>“视濯”者，谓视小祥之祭器。祭器须洁，而视其洗濯也。<span class="q">○</span>“皆要绖、杖、绳屦”者，为丧至小祥，男子除首绖，唯有要绖，而病尚深，故犹有杖，屦是末服，又变为绳麻。将欲小祥，前日豫筮其日，而占於尸。及视濯器，则豫著小祥之服，以临此三事也。所以然者，此前三事悉是为祭，祭欲吉，故豫服也。不言“衰与冠”者，亦同小祥矣。<span class="q">○</span>“有司告具而后去杖”者，有司谓执事者。曏者变服犹杖，今执事之人既告三事办具，将欲临事，故孝子便去杖，亦敬生故也。<span class="q">○</span>“筮日、筮尸，有司告事毕，而后杖，拜送宾”者，“筮日与尸”二事皆有宾来，曏当临事时去杖，今若执事之人告筮占之事巳毕，则孝子更执杖，以拜送於宾矣。不言“视濯”者，视濯轻而无宾，故不言也。<span class="q">○</span>“大祥吉服而筮尸”者，吉服，朝服也。大祥之日，缟冠朝服。今将欲祥，亦於前日豫服大祥之服，以临筮日及筮尸、视濯，今唯云“尸”，不言“日”及“濯”者，从小祥可知也。大祥则并去绖、杖、绳屦，故不云杖、绖、屦。<span class="q">○</span>注“凡变”至“麻衣”。<span class="q">○</span>正义曰：“凡变除者，必服其吉服，以即祭事，不以凶临吉也”者，下云“大祥，朝服缟冠”，是祥祭之时，唯著朝服。此筮尸又在祥祭前已著吉服，不以凶临吉故也。引《閒传》者，以大祥之后著素缟麻衣，此云“吉服”，则非祥后之服，是朝服也。故引以证之。



庶子在父之室，则为其母不禫。妾子父在厌也。庶子不以杖即位，下適子也。位，朝夕哭位也。<span class="q">○</span>下適，户嫁反。適，丁历反。父不主庶子之丧，则孙以杖即位可也。祖不厌孙，孙得伸也。<span class="q">○</span>伸音申。父在，庶子为妻，以杖即位可也。舅不主妾之丧，子得伸也。

[疏]“庶子”至“可也”。<span class="q">○</span>正义曰：此一节论庶子父在应杖及不应杖之节。<span class="q">○</span>“庶子在父之室，则为其母下禫”者，此谓不命之士，父子同宫者也。若异宫则禫之，如下言则亦犹杖也。禫为服外，故微夺之可。<span class="q">○</span>“庶子不以杖即位”者，谓適、庶俱有父母之丧也，適子得执杖进阼阶哭位，庶子至中门外而去之，以下於適子也。然此承前而云杖，则似庶子不禫亦不杖，如贺言也。<span class="q">○</span>“父不主庶子之丧，则孙以杖即位可也”者，父主適子丧而有杖，故適子子不得以杖即位，以辟祖故耳，非厌也。今此父不主庶子丧，故庶子子则得杖即位也。祖不厌孙，孙得伸也。父皆厌子，故舅主適妇丧而適子不杖，大夫不服贱妾。妾子亦厌而降服，以服其母也。至於祖虽尊贵，而并不厌孙，故大夫降庶子，为其孙不降其父也。庾云：“谓《杂记》上：为长子杖，则其子不以杖即位。郑注：‘辟尊者。’按祖不厌孙，而长子之子不以杖即位者，以祖为其父主，故辟尊，不敢俱以杖即位耳，犹如庶子之子亦非厌也。父不为庶子主，故其子以杖即位可也。”<span class="q">○</span>“父在，庶子为妻以杖即位可也”者，此谓庶子也。父不主其妻，故其子得为妻以杖即位也。《杂记》云“为妻，父母在不杖”，亦是庶子。而云“不杖”者，亦谓同宫者也。又《丧服》注云：“为其妻以杖即位，谓庶子也。”舅主適妇，则適子不得杖，舅不主庶妇，故庶子为妻可以杖即位。谓父主妻丧，故主適妇，所以適子不杖也，明主適妇犹於主妻故也。父既不主妾丧，故不主庶妇，所以庶子得杖。庶子得杖，由於父不主妾故也。若妻次子既非正嗣，故亦同妾子之限也。或问者云：“但以杖自足，何须言即位？言即位，如似適妇之丧，长子亦得有杖，祗不得即位耳。”答曰：“庶子为父母厌，下於適子，虽有杖，不得持即位。今嫌为妻亦得杖，而不即位，故明之也。



诸侯吊於异国之臣，则其君为主。君为之主，吊臣，恩为已也。子不敢当主，中庭北面哭，不拜。诸侯吊，必皮弁锡衰。所吊虽巳葬，主人必免。主人未丧服，则君亦不锡衰。必免者，尊人君，为之变也。未丧服，未成服也。既殡成服。

[疏]“诸侯”至“锡衰”。<span class="q">○</span>正义曰：此一节明诸侯吊丧衣服之节。<span class="q">○</span>“吊於异国之臣，则其君为主”者，君无吊他臣之礼，若来在此国，遇主国之臣丧时，为彼君之故而吊，故主国君代其臣之子为主。<span class="q">○</span>“诸侯吊，必皮弁锡衰”者，此有二种：一云此句因前而发，吊必皮弁锡衰，谓吊异国臣也；若自吊己臣，则素弁环绖锡衰也，故郑注：“国君於其臣弁绖，他国之臣皮弁。”一云此亦为自吊已臣而未当事，则皮弁锡衰，至当事乃弁绖耳，《檀弓》巳论。<span class="q">○</span>“所吊虽巳葬，主人必免”者，此承上也，谓诸侯来吊，主人必为之重礼：凡五服，自大功以上为重，重服为免之节，自始死至葬卒哭后，乃不复免也。小功以下为轻，轻服为免之节，自始死至殡，殡后不复免，至葬启殡之后而免，以至卒哭，如始死。今若人君来吊，虽非服免时，必为免，以尊重人君故也。而此云“主人必免”，谓大功以上也。小功以下则不然也。何以知然？下云：“亲者皆免。”注云：“大功以上。”故知之。<span class="q">○</span>注“君为”至“不拜”。<span class="q">○</span>正义曰：云“子不敢当主，中庭北面哭，不拜”者，按《士丧礼》：“君吊，主人出迎于门外，见马首，入门右北面，君升，主人中庭，拜稽颡，成踊。”彼为主人为主，故中庭拜。今邻国君吊，君为之主拜宾，则主人中庭北面哭，不拜。《曾子问》称“季桓子之丧，卫君来吊，鲁君为主，季康子立於门右北面，拜而后稽颡”，故讥其丧有二主，当唯哭、踊而巳，是於礼不拜也。<span class="q">○</span>注“必免”至“成服”。<span class="q">○</span>正义曰：“未丧服，未成服也”者，以经云“未丧服”，嫌谓未括发、未散麻带绖之属，故云“未成服”。云“既殡成服”者，《士丧礼》：“既殡三日成服。”是殡后乃成服也。



养有疾者不丧服，遂以主其丧。不丧服，求生主吉，恶其凶也。遂以主其丧，谓养者有亲也，死则当为之主。其为主之服，如素无丧服。<span class="q">○</span><span class="q">养，羊尚反。恶，乌路反。</span>非养者入主人之丧，则不易己之丧服。入，犹来也。谓养耆无亲於死者，不得为主，其有亲来为主者，素有丧服而来为主，与素无服者异。素无服，素有服，为今死者当服，则皆三日成也。养尊者必易服，养卑者否。尊，谓父兄，卑，谓子弟之属。

[疏]“养有”至“者否”。<span class="q">○</span>正义曰：此一节论自有丧服亲族有疾患者养之法，各依文解之。<span class="q">○</span>“养有疾”者，谓养此亲属有疾者，不丧服，为巳先有丧服，养疾之时，不著巳之丧服，求生主吉，恶其凶故也。<span class="q">○</span>“遂以主其丧”者，疾者既死无生后，此养者遂以主先来无服之法，主其死者之丧也。<span class="q">○</span>注“不丧”至“丧服”。<span class="q">○</span>正义曰：云“遂以主其丧，谓养者有亲也”者，养者若於病者无亲，疾时虽养，死不得为主。今死得为主，故知养者於死者有亲也。云“其为主之服，如素无丧服”者，身虽先有服，养时既去其服。今疾者身死，巳为之主，还与素无服同也。<span class="q">○</span>“非养”至“丧服”。<span class="q">○</span>此谓死者之亲属当死者病时，不得来为养，而死时来为主。此主虽身有前丧之服，今来为主，则不易已丧服。所以然者，已既前不养，不经变服，故今为新死者不易已之丧服。<span class="q">○</span>注“入犹”至“成也”。<span class="q">○</span>正义曰：云“谓养者无亲於死者，不得为主，其有亲来为主者”，谓养者无亲者也，病者若死，而此养者不得为主，既不得为主，故知死者之亲来入主丧者也。云“素有丧服而来为主”者，素，犹本也，本有丧，谓有前丧之服也，已服前丧之服而来主之，不易服也。云“与素无服者异”者，本无服，谓若来为丧主者，身本吉，无丧服。既来为主，则为此死者服始死之服。若本有丧服，今来为丧主，仍以先丧之服主之，故云“异”也。云“素无服，素有服，为今死者当服，则皆三日成也”者，谓巳身若本有服，及本无服，若与死者有亲，则皆至三日成服，皆为死者服其服也。若本有服重，而新死者轻，则为一成服，而反前服也。若新死重，则仍服死者新服也。身本吉而来为主，则计今亲而依限服之也。庾云：“谓此无主后，亲族为其丧主者。郑云‘养者无亲於死者，不得为主’，谓亲族不得养其病，朋友养之者。又云‘有其亲来为主’，谓亲族也。前云丧服者及其主丧，则与素无服者同，此明既死而往主，即不易已之丧服，故郑又云‘与素无服者异也’。”<span class="q">○</span>“养尊”至“者否”。<span class="q">○</span>此广结前文“养有疾者不丧服”之文。尊，谓父兄也，卑，谓子弟也。前虽云“养有疾者不丧服”，不分明尊卑，故此明之。养尊者必易已之丧服也。若养卑者不变也。庾云：“前云去丧服而养之，遂以主丧，是必父兄之行也。”



妾无妾祖姑者，易牲而祔於女君可也。女君，適祖姑也。易牲而祔，则凡妾下女君一等。<span class="q">○</span><span class="q">適，丁历反。下，户嫁反。</span>

[疏]“妾无”至“可也”。<span class="q">○</span>正义曰：此一节明祔祭之法也。<span class="q">○</span>云“妾无妾祖姑”者，谓妾当祔於妾祖姑，若无妾祖姑，当祔於高祖妾祖姑。故前文云：“亡则中一以上。”今又无高祖妾祖姑，则当易妾之牲，用女君之牲，祔於女君可也。<span class="q">○</span>注“女君”至“一等”。<span class="q">○</span>正义曰：郑恐女君是见在之女君，故云：“女君，適祖姑也。”妾与女君牲牢无文，既云“易牲”，故云“下女君一等”。下女君一等者，若女君少牢，妾则特牲。若女君特牲，妾则特豚也。



妇之丧，虞、卒哭，其夫若子主之，祔则舅主之。妇，谓凡適妇庶妇也。虞、卒哭祭妇，非舅事也。祔於祖庙，尊者宜主焉。士不摄大夫，士摄大夫，唯宗子。士之丧虽无主，不敢摄大夫以为主。宗子尊，可以摄之。主人未除丧，有兄弟自他国至，则主人不免而为主。亲质，不崇敬也。

[疏]“妇之”至“为主”。<span class="q">○</span>正义曰：此一节论丧祭为主之事，各依文解之。<span class="q">○</span>“妇之丧，虞、卒哭，其夫若子主之”者，虞与卒哭，具在於寝，故其夫或子则得主之，祔是祔於祖庙，其事既重，故舅主之。妇之所祔者，则舅之母也。<span class="q">○</span>“士不”至“宗子”。<span class="q">○</span>此谓士丧无主，不敢使大夫兼摄为主也。<span class="q">○</span>“士摄大夫，唯宗子”者，谓若宗子为士，而无主后者，可使大夫摄主之也。士之丧虽无主，不敢摄大夫为主，士卑故也。宗子尊则可以摄之也。<span class="q">○</span>“主人”至“为主”。<span class="q">○</span>“主人未除丧”者，谓在国主人之丧服未除，有兄弟自他国至，则主人不免而为主者，谓五属之亲，从远归奔者也。夫免必有时，若葬后唯君来吊，虽非时，亦为之免。崇敬欲新其事故也。若五属之亲，非时而奔，则主人不须为之免也，嫌亲始奔，亦应崇敬为免如君，故明之也。



陈器之道，多陈之而省纳之可也，省陈之而尽纳之可也。多陈之，谓宾客之就器也，以多为荣。省陈之，谓主人之明器也，以节为礼。<span class="q">○</span><span class="q">省，所领反，下及注同。</span>

[疏]“陈器”至“可也”。正义曰：此一节论以明器送葬之事。<span class="q">○</span>“陈器之道，多陈之”者，谓朋友宾客，赠遗明器，多陈列之以为荣也。<span class="q">○</span>“而省纳之可也”者，虽复多陈，不可尽纳入壙，故省少纳之可也。以纳有常数故也。<span class="q">○</span>“省陈之而尽纳之可也”者，谓主人所作明器，依礼有限，故省陈之。省陈既少，而尽纳之於壙可也。<span class="q">○</span>注“多陈”至“为礼”。<span class="q">○</span>正义曰：云“谓宾客之就器也”者，而遗死者谓之“就”者，以其可用故也。故《既夕礼》注云：“就，犹善也。”赠无常，唯玩好所有也。总而言之，亦曰明器。故《宰夫》云：“凡吊，与其币器。”注云：“器，所致明器也。”是宾客致者，亦曰明器也。云“省陈之，谓主人之明器也”者，此正明器主人所作，故上《檀弓》云“旬而布材与明器”，又《檀弓》云“竹不成用，瓦不成沬”之属是也。



奔兄弟之丧，先之墓而后之家，为位而哭。所知之丧，则哭於宫而后之墓。兄弟先之墓，骨肉之亲，不由主人也。宫，故殡宫也。

[疏]“奔兄”至“之墓”。<span class="q">○</span>正义曰：此一节论奔兄弟之丧之事。<span class="q">○</span>注“兄弟”至“宫也”。<span class="q">○</span>正义曰：言“骨肉之亲，不由主人也”者，解“兄弟之丧，先之墓”之意。兄弟骨肉，自然相亲，不由主人，故先往之墓。若所知之丧，由主人乃致哀戚，故先哭於宫而后至墓。



父不为众子次於外。於庶子略，自若居寝。<span class="q">○</span><span class="q">为，于伪反。下注“犹来为”、下文“为出母”、“为夫杖”同。</span>

[疏]“父不”至“於外”。<span class="q">○</span>正义曰：众子，庶子。次，谓中门外次也。庶子贱略之，故父不为之次，自若常居於寝也，不为之处门外为丧次也，长子则次於外为丧次也。



与诸侯为兄弟者服斩。谓卿大夫以下也，与尊者为亲，不敢以轻服服之。言诸侯者，明虽在异国，犹来为三年也。

[疏]“与诸”至“服斩”。<span class="q">○</span>正义曰：熊氏以为谓诸侯死，凡与诸侯有五属之亲者，皆服斩也。以诸侯体尊，不可以本亲轻服服之也。<span class="q">○</span>注“谓卿”至“年也”。<span class="q">○</span>正义曰：“谓卿大夫以下也”者，经云“与诸侯为兄弟服斩”，恐彼此俱作诸侯为之服斩，故云“谓卿大夫以下”。若俱为诸侯，则各依本服。然卿大夫与君自应服斩，而云“兄弟”者，或服本义之服，故明之云“服斩”也，以与尊者为亲，不敢以轻服服之云：“言诸侯者，明虽在异国犹来为三年也”者，郑以经不云“与君为兄弟”，而言“与诸侯为兄弟”，故知客在异国也。然既在异国，仕於他君，得反为旧君服斩者，以其曾在本国作卿大夫，今来他国未仕，故得为旧君反服斩。郑言“谓卿大夫”者，据本国经为卿大夫者也，或可与诸侯为兄弟，虽在他国仕为卿大夫，得为旧君服斩，异於寻常。按下《杂记》云：“外宗为君夫人，如内宗。”注云：“谓嫁於国中者。”此云“异国”，二注不同者，《杂记》据妇人，故云“嫁於国中”；此据男子，故得云“异国”。是以郑注云“谓卿大夫以下”，惟谓男子。贺循云：“以郑二注不同，故著《要记》以为男子及妇人皆谓在国内者。”谯周亦以为然，并非郑义，今所不取也。



下殇小功，带澡麻不绝，诎而反以报之。报犹合也，下殇小功，本齐衰之亲，其绖带，澡率治麻为之。带不绝其本，屈而上至要，中合而纠之，明亲重也。凡殇散带垂。<span class="q">○</span><span class="q">澡麻，本又作藻，音早，一本无“麻”字。不绝，本或作“子绝本”，非也。诎，丘勿反。澡率，上音早，下所律反，又音律。上，时掌反。纠，居黝反，徐居虬反。散，先但反，下文注并同。</span>

[疏]“下殇”至“报之”。<span class="q">○</span>正义曰：谓本期亲，在下殇降在小功者，服澡麻为绖带，而断麻根本，示轻故也。今若下殇在小功者，则但首绖无根，而要带犹有根，示其重故也，故云“带澡麻不绝”，不绝，谓不断本也。“诎而反以报之”者，凡殇不纠要垂，皆散其带，而此下殇则不散垂，免麻向下，又屈反向上，故云“屈而反也。屈向上，合而纠之，故云报也。<span class="q">○</span>注“报犹”至“带垂”。<span class="q">○</span>正义曰：谓合纠为绳，贺玚云：“下殇小功，男子绖牡麻而带澡，妇人带牡而绖澡。”故小功殇章云：“牡麻绖。”若依其次，不应前带，故知前言男子之带，后言妇人之绖也。云“澡率治麻为之”者，谓戛率其麻，使其洁白也。云“带不绝其本，屈而上至要”者，其带本垂，今乃屈上至要也。云“中合而纠之，明亲重也”者，谓屈所垂散麻，上至於要，然后中分麻为两股，合而纠之，以垂向下也。所以然者，明亲重也。云“凡殇散带垂”者，谓成人大功以下之殇，其殇既轻，唯散麻带垂而下，不屈而上纠之，异於下殇小功故也。



妇祔於祖姑，祖姑有三人，则祔於亲者。谓舅之母死，而又有继母二人也。亲者，谓舅所生。其妻，为大夫而卒，而后其夫不为大夫，而祔於其妻，则不易牲。妻卒而后夫为大夫，而祔於其妻，则以大夫牲。妻为大夫，夫为大夫时卒。不易牲，以士牲也。此谓始来仕无庙者，无庙者不祔，宗子去国，乃以庙从。<span class="q">○</span><span class="q">从，才用反。</span>为父后者，为出母无服，无服也者，丧者不祭故也。適子正体於上，当祭祀也。

[疏]“妇祔”至“故也”。<span class="q">○</span>正义曰：此一节明妇人祔祭之事，各依文解之。<span class="q">○</span>“祖姑有三人，则祔於亲”者，谓舅之母有三人，亲者谓舅之所生者，言妇祔祖姑，则祔於舅之所生者也。<span class="q">○</span>“其妻，为大夫而卒”者，谓夫为大夫时而妻死者也。<span class="q">○</span>“而后其夫不为大夫”者，谓妻死后夫或黜退，不复为大夫而死也。<span class="q">○</span>“而祔於其妻，则不易牲”者，谓夫既不为大夫，死若祔祭此妻，但依夫今所得用之牲，不得易用昔大夫时牲。<span class="q">○</span>“妻卒而后夫为大夫，而祔於其妻，则以大夫牲”者，此谓妻死时，夫未得为大夫也。妻死后，夫乃得为大夫。今既祔祭其妻，则得用大夫牲，妻从夫之礼故也。<span class="q">○</span>注“妻为”至“庙从”。正义曰：此谓始来仕无庙者，若其有庙，则死者当祔於祖，不得祔於其妻。今夫死祔於其妻，故知是“无庙者”。若其宗子去他国，乃以庙从，则祔於祖矣。



妇人不为主而杖者，姑在为夫杖。姑不厌妇。母为长子削杖。嫌服男子当杖竹也。母为长子服，不可以重於子为巳也。女子子在室为父母，其主丧者不杖，则子一人杖。女子子在室，亦童子也。无男昆弟，使同姓为摄主，不杖，则子一人杖，谓长女也。许嫁及二十而笄，笄为成人，成人正杖也。

[疏]“妇人”至“人杖”。<span class="q">○</span>正义曰：此一节论妇人应杖之节，各随文解之。<span class="q">○</span>“姑在为夫杖”者，郑义唯谓出嫁妇人礼也。若成人妇人在家为父母，虽不为主亦杖。若在夫家，唯为主乃杖，故为夫与长子虽不为主亦杖，若馀非为主，则不为杖。但夫是移天之重，妇虽不为主而杖，而云“姑在”者，舅主適妇丧，则厌適子，使不杖；今有姑在，姑主子丧，恐姑既为主则亦厌妇，明今姑虽为主，不厌妇也。所以知郑意然者，注下经“一人杖”云：“女子子在室，亦童子也。成人则正杖。”又《丧大记》云：“主之丧二日，妇人皆杖。”注云：“妇人皆杖，谓主妇、容妾为君、女子子在室者也。”故《丧服传》云：“妇人何以不杖？亦不能病也。”是为郑学者，则谓为童子妇人，不能为父母杖也。而难郑者，云郑以妇人不杖，唯谓童子妇人，然童女未嫁，何以得称妇人？又《丧服传》云“童子何以不杖？不能病”，乃云“妇人何以不杖，亦不能病”，明知妇人非童子也。故贺循等以为，妇人不杖，谓出嫁之妇人不为主，则不杖，其不为主而杖者，唯姑在为夫杖，故此《记》特明之。郑必以为童子妇人乃不杖者，郑以此下经云“女子子在室为父母，其主丧者不杖，则子一人杖”，既云“女子子在室”，是童女可知。云“主丧者不杖”，若主丧者杖，则此童女不杖，今由主丧者不杖，则此童女一人杖。郑据此文，故知妇人谓童子之妇人也。若其成人出嫁，妇人为主皆杖，故《丧大记》云：“三日，子、夫人杖，五日授大夫世妇杖。”《丧服传》：“妻为夫杖。”《小记》云：“母为长子杖。”是成人妇人皆杖也。童女得称妇人者，《丧服》小功章云：“为侄、庶孙丈夫妇人之长殇。”是殇之童得称妇人，未嫁而称妇人者，以其将有適人之端，故得称妇人也。<span class="q">○</span>注“许嫁”至“杖也”。<span class="q">○</span>正义曰：知“许嫁及二十而笄，为成人正杖”者，以其许嫁，则巳有出適人之理，非复在室，其虽未许嫁巳在二十而笄，犹男子之冠，非复童子，故知“成人则正杖”也。



緦、小功，虞、卒哭则免。棺柩已藏，嫌恩轻可以不免也。言则免者，则既殡先启之间，虽有事不免。既葬而不报虞，则虽主人皆冠，及虞则皆免。有故不得疾虞，虽主人皆冠，不可久无饰也。皆免，自主人至緦麻。<span class="q">○</span><span class="q">报音赴，下同。冠如字，又古乱反，下及注皆同。</span>为兄弟，既除丧巳，及其葬也，反服其服，报虞、卒哭则免，如不报虞则除之。小功以下。<span class="q">○</span><span class="q">为，于伪反，下注“为人君”、“为母”，下文“为之小功”皆同。</span>远葬者，比反哭者皆冠，及郊而后免，反哭。墓在四郊之外。<span class="q">○</span><span class="q">比，必利反。</span>君吊，虽不当免时也，主人必免，不散麻。虽异国之君，免也，亲者皆免。不散麻者，自若绞垂，为人君变，贬於大敛之前、既启之后也。亲者，大功以上也。异国之君免，或为吊。<span class="q">○</span><span class="q">绞，古卯反。</span>

[疏]“緦小”至“皆免”。<span class="q">○</span>正义曰：此一节论著免之节，各随文解之。<span class="q">○</span>“緦、小功，虞、卒哭则免”者，言遭緦、小功之丧，棺柩在时，则当著免。今至虞、卒哭之时，棺柩虽藏已久，至虞、卒哭之时，亦著免也。<span class="q">○</span>注“言则”至“不免”。<span class="q">○</span>正义曰：言“则免”者，则既殡先启之间，虽有事不免者，以经云：“虞、卒哭则免。”明未虞之前，则不免也。虞前有葬，葬是丧之大事，棺柩既启，著免可知。嫌虞与卒哭棺柩既掩，不复著免，故特言“虞、卒哭”以明之也。<span class="q">○</span>注“有故”至“緦麻”。<span class="q">○</span>正义曰：前云“赴葬”者，赴虞，於疾葬者疾虞，今依时而葬，不依时而虞，主人以下则皆冠，不可久无饰也。经云“及虞则皆免”，承上文“緦、小功”之下，故知主人及緦麻皆免也。<span class="q">○</span>“远葬”至“反哭”。<span class="q">○</span>“远葬”者，谓葬在四郊外远处。<span class="q">○</span>“比反哭者皆冠”者，既葬在远处郊野之外，不可无饰，故至葬讫，临欲反哭之时，乃皆著冠。<span class="q">○</span>“及郊而后免，反哭”者，谓著冠至郊，而后去冠著免，反哭於庙。<span class="q">○</span>“君吊”至“皆免”。<span class="q">○</span>凡大敛之前著免，大功以上散麻，大敛以后著冠，不散麻，纠其乖也。至将葬启殡之后、巳葬之前，亦免，大功以上亦散麻。若君吊，虽不当免时，必为之著免，不散麻带，贬於大敛之前及既启之后。<span class="q">○</span>“虽异国之君，免也，亲者皆免”者，已君之来，其免如此。虽他国君来，与己国君同，主人为之著免。主人既免，大功以上亲者皆从主人之免，敬异国君也。异国之君尚然，已君来吊，主人著免，则亲者亦免可知也。<span class="q">○</span>注“不散”至“为吊”。<span class="q">○</span>正义曰：“不散麻者，自若绞垂”者，若，如也。大敛以前，散麻带垂，大敛毕后，绞其垂者，今人君来吊，自如寻常，绞垂不散麻也。所以然者，为人君变，贬於大敛之前及既启之后也。云“亲者，大功以上也”者，以经云“不散麻”，谓大功以上，今云亲者皆免，明据应合散麻之人，故云大功以上”也。云“异国之君免，或为吊”者，以经中既“免”字非一，恐皆或为“吊”，故云异国之君免，一字或为“吊”也。



除殇之丧者，其祭也必玄。殇无变，文不缛，玄冠、玄端、黄裳而祭，不朝服，未纯同也。於成人为释禫之服。<span class="q">○</span><span class="q">朝，直遥反，下文同。</span>除成丧者，其祭也朝服缟冠。成，成人也。缟冠，未纯吉祭服也。既祥祭，乃素缟麻衣。

[疏]“除殇”至“缟冠”。<span class="q">○</span>正义曰：此一节明除殇及成人之丧，各依文解之。<span class="q">○</span>“除殇之丧”者，谓除长殇、中殇、下殇之丧。其祭也必玄者，其除丧祭服必玄冠、玄端、黄裳，异於成人之丧也。<span class="q">○</span>注“殇无”至“之服”。<span class="q">○</span>正义曰：“殇无变”者，无虞、卒哭及练之变服，所以然者，文不缛。本服既重者，意在於质，不在繁缛。若成人丧服初，除著朝，服禫祭始从玄端。今除殇之丧，即从禫服，是文不繁缛也。故郑注《丧服》云：“缛，数也。”“玄冠、玄端、黄裳而祭，不朝服，未纯吉也”者，以经云“必玄”，故知玄冠、玄端也。知黄裳者，若其素裳，则与朝服纯吉同，故知黄裳也。知不玄裳者，以玄、黄相对之色，故知释禫之服。若云“玄裳”，即与上士吉服“玄端”同文，非释禫服也。<span class="q">○</span>“除成丧者，其祭也朝服缟冠”。<span class="q">○</span>成丧，谓成人之丧。其祥祭也，衣朝服而缟冠，所以朝服缟冠者，未纯吉也。<span class="q">○</span>注“缟冠”至“服也”。<span class="q">○</span>正义曰：大夫朝服而祭。朝服者，玄冠、缁衣、素裳，是纯吉之祭服也。今用缟冠，是未纯吉之祭服也。



奔父之丧，括发於堂上，袒，降、踊，袭绖于东方。奔母之丧，不括发，袒於堂上，降、踊，袭免于东方。绖即位，成踊，出门，哭止，三日而五哭三袒。凡奔丧，谓道远，巳殡乃来也。为母不括发，以至成服，一而巳，贬於父也。“即位”以下，於父母同也。三日五哭者，始至，讫夕反位哭，乃出就次，一哭也，与明日又明日之朝、夕而五哭。三袒者，始至袒，与明日又明日之朝而三也。

[疏]“奔父”至“三袒”。<span class="q">○</span>正义曰：此一节论奔丧之法。<span class="q">○</span>“奔父之丧，括发於堂上”者，於殡宫堂上，不笄纚者，奔丧异於初死也。<span class="q">○</span>“袒，降、踊，袭绖于东方”者，袒，谓堂上去衣，降堂阼阶东而踊，为踊故袒。既毕，袭绖于东方。袭，谓掩所袒之衣。带绖东方，谓东方既踊毕，升堂袭带绖于东序东。<span class="q">○</span>“奔母之丧，不括发”者，初时括发，至又哭以后至於成服，不括发。<span class="q">○</span>“袒於堂上，降、踊”者，与父同。<span class="q">○</span>“袭免于东方”者，东方亦东序东。父则括发而加绖，母则不括发而加免，此是异於父也。此东方，《奔丧礼》皆为东序东。<span class="q">○</span>“绖即位，成踊”者，著免加绖巳后，即位於阼阶之东，而更踊，故云“成踊”。其即位成踊，父母同。於此之时，宾来吊者则拜之，《奔丧礼》所谓“反位拜宾成踊”是也。<span class="q">○</span>“出门，哭止”者，出殡宫之门，就於庐，故哭者止。初来一哭，与明日又明日朝、夕之哭为五哭也。<span class="q">○</span>“三袒”者，初至袒，明日朝袒，又明日朝袒，故为三袒。虽其初死在家之时，哭踊无节，今闻丧巳久，奔丧礼杀，故三日五哭，异於在家也。<span class="q">○</span>注“凡奔”至“三也”。<span class="q">○</span>正义曰：此谓巳殡而来者，若未殡之前而来，当与在家同，不得减杀也。云“即位以下，於父母同也”者，约《奔丧礼》文，故知同也。三日五哭三袒，郑约初来及明日又明日朝、夕之节而知也。



適妇不为舅后者，则姑为之小功。谓夫有废疾他故，若死而无子，不受重者。小功，庶妇之服也。凡父母於子，舅姑於妇，将不传重於適。及将所传重者非適，服之皆如庶子、庶妇也。

[疏]“適妇”至“小功”。正义曰：適子之妇，不为舅后者，则姑为之服，庶妇小功而巳。<span class="q">○</span>注“谓夫”至“妇也”。<span class="q">○</span>正义曰：“夫有废疾他故，若死而无子，不受重者”，郑知此者，以其经称“適妇”，明是適子之妇，今云不为舅后，明知是夫有废疾及他故死而无子者也。云“小功，庶妇之服也”者，以父母於子適者正服期，则適妇宜大功，庶妇故小功也。云“将不传重於適”者，如上所云“废疾他故死而无子”之属是也。云“及将所传重非適”者，为无適子，以庶子传重，及养他子为后者也。