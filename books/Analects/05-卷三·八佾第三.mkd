---
title: 卷三·八佾第三
category: 论语注疏
author: 魏·何晏(注), 宋·邢昺(疏)
date: 2014-05-26 23:13:51 +0800
permalink: /books/Analects/05.html
layout: book_page
---

<span class="s3">●卷三·八佾第三</span>




　　[疏]○正义曰：前篇论为政。为政之善，莫善礼乐，礼以安上治民，乐以移风易俗，得之则安，失之则危，故此篇论礼乐得失也。

 
　　孔子谓季氏，“八佾舞於庭，是可忍也，孰不可忍也？”<span class="q">马曰：“孰，谁也。佾，列也。天子八佾，诸侯六，卿大夫四，士二。八人为列，八八六十四人。鲁以周公故受王者礼乐，有八佾之舞。季桓子僭於其家庙舞之，故孔子讥之。”</span>

 
　　[疏]“孔子”至“忍也”。

 
　　○正义曰：此章论鲁卿季氏僭用礼乐之事。“孔子谓季氏，八佾舞於庭”者，谓者，评论之称。季氏，鲁卿，於时当桓子也。佾，列也。舞者八人为列，八八六十四人。桓子用此八佾舞於家庙之庭，故孔子评论而讥之。“是可忍也，孰不可忍也”者，此孔子所讥之语也。孰，谁也。人之僭礼，皆当罪责，不可容忍。季氏以陪臣而僭天子，最难容忍，故曰：“若是可容忍，他人更谁不可忍也？”

 
　　○注“马曰”至“讥之”。

 
　　○正义曰：“孰，谁”，《释诂》文。“佾，列”，书传通训也。云“天子八佾，诸侯六，大夫四，士二”者，隐五年《左传》文也。云“八人为列，八八六十四人”者，杜预、何休说如此。其诸侯用六者，六六三十六人。大夫四，四四十六人。士二，二二四人。服虔以用六为六八四十八人，大夫四为四八三十二人，士二为二八十六人。今以舞势宜方，行列既减，即每行人数亦宜减，故同何、杜之说。天子所以八佾者，案隐五年《左传》：“考仲子之宫将万焉。公问羽数於众仲，对曰：‘天子用八，诸侯用六，大夫四，士二。’夫舞所以节八音而行八风，故自八以下。”杜预云：“唯天子得尽物数，故以八为列，诸侯则不敢用八。”所谓八音者，金、石、土、革、丝、木、匏、竹也。郑玄云：“金，锺鎛也。石，磬也。土，埙也。革，鼓鼗也。丝，琴瑟也。木，柷敔也。匏，笙也。竹，管箫也。”所谓八风者，服虔以为八卦之风：“乾音石，其风不周。坎音革，其风广莫。艮音匏，其风融，震音竹，其风明庶。巽音木，其风清明。离音丝，其风景。坤音土，其风凉。兑音金，其风阊阖。”又《易纬·通卦验》云：“立春调风至，春分明庶风至，立夏清明风至，夏至景风至，立秋凉风至，秋分阊阖风至，立冬不周风至，冬至广莫风至。”是则天子之舞，所以节八音而行八风，故八佾也。云“鲁以周公之故受王者礼乐，有八佾之舞”者，此释季氏所以得僭之由，由鲁得用之也。案《礼记·祭统》云：“昔者，周公且有勋劳於天下，成王、康王赐之以重祭，朱干玉戚以舞《大武》，八佾以舞《大夏》。此天子之乐也，重周公，故以赐鲁。”又《明堂位》曰：“命鲁公世世祀周公以天子之礼乐。”是受王者礼乐也。然王者礼乐唯得於文王、周公庙用之，若用之他庙，亦为僭也，故昭二十五年《公羊传》称昭公谓子家驹曰：“吾何僭哉？”答曰：“朱干玉戚以舞《大夏》，八佾以舞《大武》，此皆天子之礼也。”是昭公之时，僭用他庙也。云“季桓子僭於家庙舞之，故孔子讥之”者，案《经》但云季氏，知是桓子者，以孔子与桓子同时，亲见其事而讥之，故知桓子也。何休云：“僭，齐也，下效上之辞。”季氏，陪臣也，而效君於上，故云僭也。大夫称家。《祭法》：“大夫三庙。”此《经》又言“於庭”。鲁之用乐，见於经传者，皆据庙中祭祀时，知此亦僭於其家庙舞之，故孔子讥之也。

 
　　三家者以《雍》彻。<span class="q">马曰：“三家，谓仲孙，叔孙，季孙。《雍》，《周颂·臣工》篇名。天子祭於宗庙，歌之以彻祭。今三家亦作此乐。”</span>子曰：“‘相维辟公，天子穆穆’，奚取於三家之堂？”<span class="q">包曰：“辟公，谓诸侯及二王之後。穆穆，天子之容貌。《雍》篇歌此者，有诸侯及二王之後来助祭故也。今三家但家臣而已，何取此义而作之於堂邪？”</span>

 
　　[疏]“三家”至“之堂”。

 
　　○正义曰：此章讥三家之僭也。“三家者以《雍》彻”者，此弟子之言，将论夫子所讥之语，故先设此文以为首引。三家，谓仲孙、叔孙、季孙。《雍》，《周颂·臣工》篇名。天子祭於宗庙，歌之以彻祭。今三家亦作此乐以彻祭，故夫子讥之。“子曰：‘相维辟公，天子穆穆’，奚取於三家之堂”者，此夫子所讥之语也。先引《诗》文，後言其不可取之理也。“相维辟公，天子穆穆”者，此《雍》诗之文也。相，助也；维，辞也；辟公，谓诸侯及二王之後；穆穆，天子之容貌。《雍》篇歌此者，有诸侯及二王之後来助祭故也。今三家但家臣而已，何取此义而作之於堂乎？

 
　　○注“马曰”至“此乐”。

 
　　○正义曰：三孙同是鲁桓公之後。桓公適子庄公为君，庶子公子庆父、公子叔牙、公子季友。仲孙是庆父之後，叔孙是叔牙之後，季孙是季友之後。其後子孙皆以其仲、叔、季为氏，故有此氏。并是桓公子孙，故俱称孙也。至仲孙氏後世改仲曰孟。孟者，庶长之称也。言已是庶，不敢与庄公为伯仲叔季之次，故取庶长为始也。云：《雍》，《周颂·臣工》篇名”者，即《周颂·臣工之什》第七篇也。“天子祭於宗庙，歌之以彻祭”者，案《周礼·乐师》云：“及彻，帅学士而歌彻。”郑玄云：“彻者，歌《雍》。”又《小师》云：“彻歌。”郑云：“於有司彻而歌《雍》。”是知天子祭於宗庙，歌之以彻祭也。今三家亦作此乐，故夫子讥之也。

 
　　○注“包曰”至“堂邪”。

 
　　○正义曰：云：“辟公，谓诸侯及二王之後”者，此与《毛传》同。郑玄以“辟为卿士，公谓诸侯”为异，馀亦同也。云“穆穆，天子之容貌”者，《曲礼》云：“天子穆穆。”《尔雅·释诂》云：“穆穆，美也。”是天子之容貌，穆穆然美也。云“《雍》篇歌此者，有诸侯及二王之後来助祭故也”者，将言无诸侯及二王之後助祭，则不可歌也。云“今三家但家臣而已，何取此义而作之於堂邪”者，卿大夫称家。家臣，谓家相邑宰之属来助祭耳，何取此《雍》诗之义而奏作於堂邪？邪，语辞。鲁用天子礼乐以《雍》彻，由是三家僭之也。

 
　　子曰：“人而不仁，如礼何？人而不仁，如乐何？”<span class="q">包曰：“言人而不仁，必不能行礼乐。”</span>

 
　　[疏]“子曰”至“乐何”。

 
　　○正义曰：此章言礼乐资仁而行也。“人而不仁，如礼何？人而不仁，如乐何”者，如，奈也。言人而不仁，奈此礼乐何？谓必不能行礼乐也。

 
　　林放问礼之本。<span class="q">郑曰：“林放，鲁人。”</span>子曰：“大哉问！礼，与其奢也，宁俭。丧，与其易也，宁戚。”<span class="q">包曰：“易，和易也。言礼之本意，失於奢，不如俭；丧，失於和易，不如哀戚。”</span>

 
　　[疏]“林放”至“宁戚”。

 
　　○正义曰：此章明礼之本意也。“林放问礼之本”者，林放，鲁人也。问於夫子，礼之本意如何？“子曰：大哉问”者，夫子将答礼本，先叹美之也。礼之末节，人尚不知，林放能问其本，其意非小，故曰“大哉问”也。“礼，与其奢也，宁俭。丧，与其易也，宁戚”者，此夫子所答礼本也。奢，汰侈也。俭，约省也。易，和易也。戚，哀戚也。与，犹等也。奢与俭、易与戚等，俱不合礼，但礼不欲失於奢，宁失於俭；丧不欲失於易，宁失於戚。言礼之本意，礼失於奢不如俭，丧失於和易不如哀戚。

 
　　子曰：“夷狄之有君，不如诸夏之亡也。”<span class="q">包曰：“诸夏，中国。亡，无也。”</span>

 
　　[疏]“子曰：夷狄之有君，不如诸夏之亡也”。

 
　　○正义曰：此章言中国礼义之盛，而夷狄无也。举夷狄，则戎蛮可知。诸夏，中国也。亡，无也。言夷狄虽有君长而无礼义，中国虽偶无君，若周、召共和之年，而礼义不废，故曰：“夷狄之有君，不如诸夏之亡也。”

 
　　○注“包曰：诸夏，中国”。

 
　　○正义曰：此及闵元年《左氏传》皆言诸夏。襄四年《左传》：“魏绛云：‘诸夷必叛。’”华夏皆谓中国，而谓之华夏者，夏，大也。言有礼仪之大，有文章之华也。

 
　　季氏旅於泰山。子谓冉有曰：“女弗能救与？”<span class="q">马曰：“旅，祭名也。礼，诸侯祭山川在其封内者。今陪臣祭泰山，非礼也。冉有，弟子冉求，时仕於季氏。救，犹止也。”</span>对曰：“不能。”子曰：呜呼！曾谓泰山不如林放乎？<span class="q">包曰：“神不享非礼。林放尚知问礼，泰山之神反不如林放邪？欲诬而祭之。”</span>

 
　　[疏]“季氏”至“放乎”。

 
　　○正义曰：此章讥季氏非礼祭泰山也。“季氏旅於泰山”者，旅，祭名也。礼，诸侯祭山川在其封内者。今陪臣祭泰山，非礼也。“子谓冉有曰：女弗能救与”者，冉有，弟子冉求，时仕於季氏。救，犹止也。夫子见季氏非礼而祭泰山，故以言谓弟子冉有曰：“汝既臣於季氏，知其非礼，即合谏止。女岂不能谏止与？”与，语辞。“对曰：不能”者，言季氏僭滥，已不能谏止也。“子曰：呜呼！曾谓泰山不如林放乎”者，孔子叹其失礼，故曰呜呼。曾之言则也。夫神不享非礼。林放尚知问礼，况泰山之神，岂反不如林放乎？而季氏欲诬罔而祭之也？言泰山之神必不享季氏之祭。若其享之，则是不如林放也。

 
　　○注“马曰”至“止也”。

 
　　○正义曰：云：“旅，祭名”者，《周礼·太宗伯职》云：“国有大故，明旅上帝及四望。”郑注云：“故，谓凶烖。旅，陈也，陈其祭事以祈焉，礼不如祀之备也。”故知“旅，祭名”也。云“礼，诸侯祭山川在其封内者“，《王制》云“诸侯祭名山大川之在其地者”是也。云“今陪臣祭泰山，非礼也”者，陪，重也。诸侯既为天子之臣，故谓诸侯之臣为陪臣。泰山在鲁封内，故鲁得祭之。今季氏亦祭，故云非礼。云“冉有，弟子冉求”者，《史记·弟子传》云：“冉求字子有，少孔子二十九岁。”郑玄曰：“鲁人。”

 
　　子曰：“君子无所争。必也射乎！<span class="q">孔曰：“言於射而後有争。”</span>揖让而升，下而饮。<span class="q">王曰：“射於堂，升及下皆揖让而相饮。”</span>其争也君子。”<span class="q">马曰：“多筭饮少筭，君子之所争。”</span>

 
　　[疏]“子曰”至“君子”。

 
　　○正义曰：此章言射礼有君子之风也。“君子无所争”者，言君子之人，谦卑自牧，无所竞争也。“必也射乎”者，君子虽於他事无争，其或有争，必也於射礼乎！言於射而後有争也。“揖让而升，下而饮”者，射礼於堂，将射升堂，及射毕而下，胜饮不胜，其耦皆以礼相揖让也。“其争也君子”者，射者争中正鹄而已，不同小人厉色援臂，故曰“其争也君子”。

 
　　○注“孔曰：言於射而後有争”。

 
　　○正义曰：郑注《射义》云：“饮射爵者亦揖让而升降。胜者袒，决遂，执张弓。不胜者袭，说决拾，却左手，右加弛弓於其上而升饮。君子耻之，是以射则争中。”是於射而後有争。

 
　　○注“王曰”至“相饮”。

 
　　○正义曰：云“射於堂，升及下皆揖让而相饮”者，《仪礼·大射》云：“耦进，上射在左并行，当阶北面揖，及阶揖，升堂揖，皆当其物，北面揖，及物揖。射毕，北面揖，揖如升射。”是射时升降揖让也。《大射》又云：“饮射爵之时，胜者皆袒，决遂，执张弓，不胜者皆袭，说决拾，却左手，右加弛弓于其上，遂以执弣，揖如始升射。及阶，胜者先升，升堂少右，不胜者进北面坐，取丰上之觯，立，卒觯，坐奠於丰下。兴揖，不胜者先降。”是饮射爵之时揖让升降也。

 
　　○注“马曰多”至“所争”。

 
　　○正义曰：云：“多筭饮少筭”者，筭，筹也。《乡射记》曰“箭筹八十，长尺有握，握素”是也。多筭谓胜者，少筭谓不胜者，胜饮不胜而相揖让，故曰君子之所争也。

 
　　子夏问曰：“‘巧笑倩兮，美目盼兮，素以为绚兮。’何谓也？”<span class="q">马曰：“倩，笑貌。盼，动目貌。绚，文貌。此上二句在《卫风·硕人》之二章，其下一句逸也。”</span>子曰：“绘事後素。”<span class="q">郑曰：“绘，画文也。凡绘画先布众色，然後以素分布其间，以成其文，喻美女虽有倩盼美质，亦须礼以成之。”</span>曰：“礼後乎？”<span class="q">孔曰：“孔子言绘事後素，子夏闻而解，知以素喻礼，故曰礼後乎。”</span>子曰：“起予者商也！始可与言《诗》已矣。”<span class="q">包曰：“予，我也。孔子言，子夏能发明我意，可与共言《诗》。”</span>

 
　　[疏]“子夏”至“《诗》己矣”。

 
　　○正义曰：此章言成人须礼也。“子夏问曰：‘巧笑倩兮，美目盼兮，素以为绚兮，何谓也”者，倩，笑貌；盼，动目貌；绚，文貌。此《卫风·硕人》之篇，闵庄姜美而不见答之诗也。言庄姜既有巧笑、美目、倩盼之容，又能以礼成文绚然。素，喻礼也。子夏读《诗》，至此三句，不达其旨，故问夫子何谓也。“子曰：绘事後素”者，孔子举喻以答子夏也。绘，画文也。凡绘画先布众色，然後以素分布其间，以成其文，喻美女虽有倩盼美质，亦须礼以成之也。“曰：礼後乎”者，此子夏语。子夏闻孔子言绘事後素，即解其旨，知以素喻礼，故曰礼後乎。“子曰：起予者商也！始可与言《诗》已矣”者，起，发也；予，我也；商，子夏名。孔子言，能发明我意者，是子夏也，始可与共言《诗》也。

 
　　○注“马曰”至“逸也”。

 
　　○正义曰：云：“此上二句在《卫风·硕人》之二章”者，案今《毛诗·硕人》四章，章七句，其二章曰“手如柔荑，肤如凝脂，倾如蝤蛴，齿如瓠犀。螓首蛾眉，巧笑倩兮，美目盼兮”是也。云“其下一句逸”者，今《毛诗》无此一句，故曰逸，言亡逸也。

 
　　○注“郑曰”至“成之”。

 
　　○正义曰：案《考工记》云“画绘之事，杂五色”，下云：“画缋之事，後素功”，是知凡绘画先布众色，然後以素分布其间，以成其文章也。

 
　　子曰：“夏礼，吾能言之，不足徵也。殷礼，吾能言之，宋不足徵也。<span class="q">包曰：“徵，成也。杞、宋，二国名，夏、殷之後。夏、殷之礼，吾能说之，杞、宋之君不足以成也。”</span>文献不足故也。足，则吾能徵之矣。”<span class="q">郑曰：“献，犹贤也。我不以礼成之者，以此二国之君文章贤才不足故也。”</span>

 
　　[疏]“子曰”至“徵之矣”。

 
　　○正义曰：此章言夏、商之後不能行先王之礼也。“夏礼吾能言之，杞不足徵也。殷礼，吾能言之，宋不足徵也”者，徵，成也。杞、宋二国，言夏、殷之後也。孔子言，夏、殷之礼，吾能说之，但以杞、宋之君暗弱，不足以成之也。“文献不足故也。足，则吾能徵之矣”者，此又言不足徵之意。献，贤也。孔子言，我不以礼成之者，以此二国之君文章贤才不足故也。

 
　　○注“包曰”至“成也”。

 
　　○正义曰：“徵，成”，《释诂》文。云“杞、宋二国名，夏、殷之後”者，《乐记》云：“武王克殷，下车而封夏后氏之後於杞，封殷之後於宋”是也。

 
　　子曰：“禘自既灌而往者，吾不欲观之矣。”<span class="q">孔曰：“禘祫之礼，为序昭穆，故毁庙之主及群庙之主皆合食於太祖。灌者，酌郁鬯灌於太祖，以降神也。既灌之後，列尊卑，序昭穆。而鲁逆祀，跻僖公，乱昭穆，故不欲观之矣。”</span>

 
　　[疏]“子曰：禘自既灌而往者，吾不欲观之矣”。

 
　　○正义曰：此章言鲁禘祭非礼之事。禘者，五年大祭之名。灌者，将祭，酌郁鬯於太祖，以降神也。既灌之後，列尊卑，序昭穆。而鲁逆祀，跻僖公，乱昭穆，故孔子曰：“禘祭自既灌己往，吾则不欲观之也。”

 
　　○注“孔曰”至“观之”。

 
　　○正义曰：云：“禘祫之礼，为序昭穆，故毁庙之主及群庙之主皆合食於太祖”者，郑玄曰：“鲁礼，三年丧毕，而祫於太祖。明年，春禘於群庙。自尔之後五年而再殷祭，以远主初始入祧，新死之主又当与先君相接，故礼因是而为大祭，以审序昭穆，故谓之禘。禘者，谛也，言使昭穆之次审谛而不乱也。”祫者，合也。文二年《公羊传》曰“大祫者何？合祭也。其合祭奈何？毁庙之主陈于太祖，未毁庙之主皆升合食於太祖”是也。云“灌者，酌郁鬯灌於太祖，以降神”者，《郊特牲》云：“周人尚臭，灌用鬯臭，郁合鬯，臭阴达於渊泉，灌以圭璋，用玉气也。既灌，然後迎牲，致阴气也。”郑注云：“灌，谓以圭瓒酌鬯，始献神也。”郁，郁金草，酿秬为酒，煮郁金草和之，其气芬芳调畅，故曰郁鬯。言未杀牲，先酌郁鬯酒灌地，以求神於太祖庙也。云“既灌之後，列尊卑，序昭穆”者，言既灌地降神之後，始列木主，以尊卑陈列太祖前。太祖东乡，昭南乡，穆北乡。其馀孙从王父，父曰昭，子曰穆。昭取其乡明，穆取其北面尚敬。三年一祫，五年一禘，祫所以异於禘者，毁庙之主，陈於太祖，与禘同；未毁庙之主，则各就其庙而祭也。云“而鲁逆祀，跻僖公，乱昭穆，故不欲观之”者，《春秋》“文二年秋八月丁卯，大事于太庙，跻僖公”。《公羊传》曰：“跻者何？升也。何言乎升僖公？讥。何讥尔？逆祀也。”何休云：“升，谓西上礼。昭穆，指父子。近取法《春秋》惠公与庄公当同南面西上，隐、桓与闵、僖亦当同北面西上，继闵者在下。文公缘僖公於闵公为庶兄，置僖公於闵公上，失先後之义，故讥之。”是知当闵在僖上。今升僖先闵，故云逆祀。二公位次之逆，非昭穆乱也。此注云“乱昭穆”，及《鲁语》云“将跻僖公，宗有司曰：‘非昭穆也。’弗忌曰：‘我为宗伯，明者为昭，其次为穆，何常之有？’”如彼所言，又似闵、僖异昭穆者，位次之逆，如昭穆之乱，假昭穆以言之，非谓异昭穆也。若兄弟相代，即异昭穆，设今兄弟四人皆立为君，则祖父之庙即己从毁，知其理必不然，故先儒无作此说。以此逆祀失礼，故孔子不欲观之也。

 
　　或问褅之说。子曰：“不知也。<span class="q">孔曰：“答以不知者，为鲁讳。”</span>知其说者之於天下也，其如示诸斯乎！”指其掌。<span class="q">包曰：“孔子谓或人，言知褅礼之说者，於天下之事，如指示掌中之物，言其易了。”</span>

 
　　[疏]“或问”至“其掌”。

 
　　○正义曰：此章言讳国恶之礼也。“或问褅之说”者，或人问孔子，褅祭之礼其说何如？”子曰：不知也”者，孔子答言，不知褅礼之说。答以不知者，为鲁讳。讳国恶，礼也。若其说之，当云“褅之礼，序昭穆”。时鲁跻僖公，乱昭穆，说之则彰国之恶，故但言不知也。“知其说者之於天下也，其如示诸斯乎也”者，诸，於也；斯，此也。孔子既答或人以不知礼之说，若不更说，恐或人以为己实不知，无以明其讳国恶，且恐後世以为，褅祭之礼，圣人不知，而致废绝，更为或人言此也。言我知褅礼之说者，於天下之事中，其如指示於此掌中之物。言其易了也。“指其掌”者，此句弟子作《论语》时言也。当时孔子举一手伸掌，以一手指之，以示或人，曰：“其如示诸斯乎！”弟子等恐人不知示诸斯谓指示何等物，故著此一句，言是时夫子指其掌也。

 
　　祭如在，<span class="q">孔曰：“言事死如事生。”</span>祭神如神在。<span class="q">孔曰：“谓祭百神。”</span>子曰：“吾不与祭，如不祭。”<span class="q">包曰：“孔子或出或病而不自亲祭，使摄者为之，不致肃敬於心，与不祭同。”</span>

 
　　[疏]“祭如在”至“不祭”。

 
　　○正义曰：此章言孔子重祭礼。“祭如在”者，谓祭宗庙必致其敬，如其亲存。言事死如事生也。“祭神如神在”者，谓祭百神亦如神之存在而致敬也。“子曰：吾不与祭，如不祭”者，孔子言，我若亲行祭事，则必致其恭敬。我或出或病，而不自亲祭，使人摄代己为之，不致肃敬於心，与不祭同。

 
　　○注“谓祭百神”。

 
　　○正义曰：百神谓宗庙之外皆是。言百神，举成数。

 
　　王孙贾问曰：“与其媚於奥，宁媚於灶，何谓也？”<span class="q">孔曰：“王孙贾，卫大夫。奥，内也。以喻近臣。灶，以喻执政。贾，执政者，欲使孔子求昵之，微以世俗之言感动之也。”</span>子曰：“不然。获罪於天，无所祷也。”<span class="q">孔曰：“天，以喻君。孔子拒之曰：如获罪於天，无所祷於众神。”</span>

 
　　[疏]“王孙”至“祷也”。

 
　　○正义曰：此章言夫子守礼，不求媚於人也。“王孙贾”者，卫执政大夫也。“问曰：与其媚於奥，宁媚於灶，何谓也”者，媚，趣乡也；奥，内也，谓室内西南隅也，以其隐奥，故尊者居之。其处虽尊，而闲静无事，以喻近臣虽尊，不执政柄，无益於人也。灶者，饮食之所由，虽处卑亵，为家之急用，以喻国之执政，位虽卑下，而执赏罚之柄，有益於人也。此二句，世俗之言也。言与其趣於闲静之处，宁若趣於急用之灶，以喻其求於无事之近臣，宁若求於用权之执政。王孙贾时执国政，举於二句，佯若不达其理，问於孔子曰：“何谓也？”欲使孔子求媚亲昵於己，故微以世俗之言感动之也。“子曰：不然。获罪於天，无所祷也”者，孔子拒贾之辞也。然，如此也。言我则不如世俗之言也。天，以喻君。获，犹得也。我道之行否，由於时君，无求於众臣。如得罪於天，无所祷於众神。子曰：“周监於二代，郁郁乎文哉！吾从周。”<span class="q">孔曰：“监，视也。言周文章备於二代，当从之。”</span>

 
　　[疏]“子曰”至“从周”。

 
　　○正义曰：此章言周之礼文犹备也。“周监於二代，郁郁乎文哉”者，监，视也。二代，谓夏、商。郁郁，文章貌。言以今周代之礼法文章，回视夏、商二代，则周代郁郁乎有文章哉。“吾从周”者，言周之文章备於二代，故从而行之也。子入太庙，<span class="q">包曰：“太庙，周公庙。孔子仕鲁，鲁祭周公而助祭也。”</span>每事问。或曰：“孰谓鄹人之子知礼乎？入太庙，每事问。”<span class="q">孔曰：“鄹，孔子父叔梁纥所治邑。时人多言孔子知礼，或人以为，知礼者不当复问。”</span>子闻之，曰：“是礼也。”<span class="q">孔曰：“虽知之，当复问，慎之至也。”</span>[疏]“子入”至“礼也”。

 
　　○正义曰：此章言夫子慎礼也。“子入太庙”者，子，谓孔子。太庙，周公庙。孔子仕鲁，鲁祭周公而助祭，故得入之也。“每事问”者，言太庙之中，礼器之属，每事辄问於令长也。“或曰：孰谓鄹人之子知礼乎？入太庙，每事问”者，孰，谁也。鄹人，鲁鄹邑大夫孔子父叔梁纥也。或有人曰：“谁谓鄹大夫之子知礼者也？”时人多言孔子知礼，或人以为，知礼者不当复问，何为入太庙而每事问乎？意以为孔子不知礼。“子闻之，曰：是礼也”者，孔子闻或人之讥，乃言其问之意，以宗庙之礼当须重慎，不可轻言，虽已知之，更当复问，慎之至也。

 
　　○注“包曰”至“助祭也”。

 
　　○正义曰：云“太庙，周公庙”者，文十三年《公羊传》曰：“周公称太庙，鲁公称世室，群公称宫。”故知“太庙，周公庙也”。云“孔子仕鲁”者，《史记·孔子世家》云：“孔子贫且贱。及长，尝为季氏吏，料量平。尝为司职吏而畜蕃息。由是为司空。其後定公以孔子为中都宰，一年，四方皆则之。由中都宰为司空，由司空为大司寇，摄相事。”是仕鲁，由是故得与助祭也。

 
　　○注“孔曰”至“复问”。

 
　　○正义曰：云“鄹，孔子父叔梁纥所治邑”者，古谓大夫守邑者，以邑冠之，呼为某人。孔子父，鄹邑大夫，《左传》称鄹人纥，故此谓孔子为鄹人之子也。《左传》成二年云：“新筑人仲叔于奚。”杜注云：“于奚守新筑大夫。”即此类也。

 
　　子曰：“射不主皮，<span class="q">马曰：“射有五善焉：一曰和志，体和。二曰和容，有容仪。三曰主皮，能中质。四曰和颂，合《雅》、《颂》。五曰兴武，与舞同。天子三侯，以熊虎豹皮为之，言射者不但以中皮为善，亦兼取和容也。”</span>为力不同科，古之道也。”<span class="q">马曰：“为力，力役之事。亦有上中下，设三科焉，故曰不同科。”</span>

 
　　[疏]“子曰”至“古之道也”。

 
　　○正义曰：此章明古礼也。“射不主皮”者，言古者射礼，张布为侯，而栖熊虎豹之皮於中而射之。射有五善焉，不但以中皮为善，亦兼取礼乐容节也。周衰礼废，射者无复礼容，但以主皮为善，故孔子抑之云：“古之射者不主皮也。”“为力不同科”者，言古者为力役之事，亦有上中下，设三科焉。周衰政失，力役之事，贫富兼并，强弱无别，而同为一科，故孔子非之云：“古之为力役，不如今同科也。”“古之道也”者，结上二事，皆前古所行之道也。

 
　　○注“马曰”至“和容也”。

 
　　○正义曰：云：“射有五善焉”者，言射礼有五种之善。下所引是也。云“一曰和”至“五曰兴舞”，皆《周礼·乡大夫职》文也。云“志体和”至“与舞同”，皆马融辞义语。案彼云：“退而以乡射之礼五物询众庶：一曰和，二曰容，三曰主皮，四曰和容，五曰兴舞。”注云“以，用也。行乡射之礼，而以五物询於众民。郑司农云：询，谋也。问於众庶，宁复有贤能者。和，谓闺门之内行也。容，谓容貌也。主皮，谓善射，射所以观士也。故书舞为无。杜子春读和容为和颂，谓能为乐也。无读为舞，谓能为六舞。玄谓和载六德，容包六行也。庶民无射礼，因田猎分禽则有主皮者，张皮射之，无侯也。主皮、和容、兴舞，则六艺之射与礼与乐”是也。今此注二曰和容，衍和字。五曰兴武，武当为舞，声之误也。云“天子三侯，以熊虎豹皮为之”者，《周礼·天官·司裘职》云：“王大射，则共熊侯、虎侯、豹侯，设其鹄。诸侯则共熊侯、豹侯，卿大夫则共麋侯，皆设其鹄。”注云：“大射者，为祭祀射。王将有郊庙之事，以射择诸侯及群臣与邦国所贡之士可以与祭者。射者可以观德行，其容体比於礼，其节比於乐，而中多者得与於祭。诸侯，谓三公及王子弟封於畿内者。卿大夫亦皆有采地焉。其将祀其先祖，亦与群臣射以择之。凡大射各於其射宫。侯者，其所射也，以虎熊豹麋之皮饰其侧，又方制之以为稾<span class="q">下為芋</span>，谓之鹄，著於侯中，所谓皮侯。王之大射，虎侯，王所自射也；熊侯，诸侯所射；豹侯，卿大夫以下所射。诸侯之大射，熊侯，诸侯所自射；豹侯，群臣所射。卿大夫之大射，麋侯，君臣共射焉。凡此侯道，虎九十弓，熊七十弓，豹麋五十弓，列国之诸侯大射，大侯亦九十，参七十，干五十，远尊得伸可同耳。所射正谓之侯者，天子中之则能服诸侯，诸侯以下中之则得为诸侯。郑司农云：‘鹄，鹄毛也。方十尺曰侯，四尺曰鹄，二尺曰正，四寸曰质。’玄谓侯中之大小，取数於侯道。《乡射记》曰：‘弓二寸以为侯中。’则九十弓者，侯中广丈八尺；七十弓者，侯中广丈四尺；五十弓者，侯中广一丈。尊卑异等，此数明矣。《考工记》曰：‘梓人为侯，广与崇方，参分其广，而鹄居一焉。’然则侯中丈八尺者鹄方六尺，侯中丈四尺者鹄方四尺六寸大半寸，侯中一丈者鹄方三尺三寸少半寸。谓之鹄者，取名於鳱鹄，鳱鹄小鸟而难中，是以中之为隽。亦取鹄之言较，较者直也。射所以直己志。用虎熊豹麋之皮，示服猛讨迷士惑者，射者大礼，故取义众也。士大射，士无臣，祭无所择也。”

 
　　子贡欲去告朔之饩羊，<span class="q">郑曰：“牲生曰饩。礼，人君每月告朔，於庙有祭，谓之朝享。鲁自文公始不视朔。子贡见其礼废，故欲去其羊。”</span>子曰：“赐也！尔爱其羊，我爱其礼。”<span class="q">包曰：“羊存犹以识其礼，羊亡礼遂废。”</span>

 
　　[疏]“子贡”至“其礼”。

 
　　○正义曰：此章言孔子不欲废礼也。“子贡欲去告朔之饩羊”者，牲生曰饩。礼，人君每月告朔於庙，因有祭，谓之朝享。鲁自文公怠於政礼，始不视朔，废朝享之祭。有司仍供备其羊。子贡见其礼废，故欲并去其羊也。“子曰：赐也！尔爱其羊，我爱其礼”者，此孔子不许子贡之欲去羊，故呼其名而谓之曰：“赐也！尔以为既废其礼，虚费其羊，故欲去之，是爱其羊也。我以为羊存犹以识其礼，羊亡礼遂废，所以不去其羊，欲使後世见此告朔之羊，知有告朔之礼，庶或复行之，是爱其礼也。”

 
　　○注“郑曰”至“其羊”。

 
　　○正义曰：云“牲生曰饩”者，僖三十三年《左传》曰：“饩牵竭矣。”饩与牵相对，牵是牲，可牵行，则饩是已杀，杀又非熟，故解者以为腥曰饩，谓生肉未煮者也。其实饩亦是生。哀二十四年《左传》云：“晋师乃还。饩臧石牛。”是以生牛赐之也。此及《聘礼》注皆云牲生曰饩，由不与牵相对，故为生也。云“礼，人君每月告朔於庙，有祭，谓之朝享”者，案《周礼》：“大史颁告朔于邦国。”郑玄云：“天子颁朔于诸侯，诸侯藏之祖庙，至朔朝于庙，告而受行之。”此云子贡欲去告朔之饩羊，是用生羊告於庙，谓之告朔，人君即以此日听视此朔之政，谓之视朔。文十六年“公四不视朔”，僖五年《传》曰“公既视朔”是也。视朔者，听治此月之政，亦谓之听朔。《玉藻》云“天子听朔于南门之外”是也。其日又以礼祭於宗庙，谓之朝庙，《周礼》谓之朝享。《司尊彝》云“追享朝享”是也。其岁首为之，则谓之朝正。襄二十九年正月，公在楚，《传》曰“释不朝正於庙”是也。告朔、视朔、听朔、朝庙、朝享、朝正，二礼各有三名，同日而为之也。必於月朔为此告朔、听朔之礼者，杜预《春秋释例》曰：“人君者，设官分职以为民极，远细事以全委任之责，纵诸下以尽知力之用，成败以效能否，执八柄以明诛赏，故自非机事，皆委任焉。诚信足以相感，事实尽而不拥，故受位居职者思效忠善，日夜自进而无所顾忌也。天下之细事无数，一日二日万端，人君之明有所不照，人君之力有所不堪，则不得不借问近习，有时而用之。如此，则六乡六遂之长，虽躬履此事，躬造此官，当皆移听於内官，回心於左右。政之秕乱，常必由此。圣人知其不可，故简其节，敬其事，因月朔朝庙，迁坐正位，会群吏而听大政，考其所行而决其烦疑，非徒议将然也。乃所以考已然，又恶其审听之乱公也，故显众以断之，是以上下交泰，官人以理，万民以察，天下以治也。每月之朔，必朝於庙，因听政事。事敬而礼成，以故告特羊。然则朝庙、朝正、告朔、视朔皆同日之事，所从言异耳。”是言听朔朝庙之义也。《玉藻》说天子朝庙之礼云：“听朔於南门之外。诸侯皮弁，听朔於太庙。”郑玄以为，明堂在国之阳。南门之外，谓明堂也。诸侯告朔以特羊，则天子以特牛与？天子用特牛告其帝及其神，配以文王、武王。诸侯用特羊告太祖而。已杜预以明堂与祖庙为一，但明堂是祭天之处。天子告朔，虽杜之义，亦应告人帝。朝享即月祭是也。《祭法》云：“王立七庙，曰考庙，王考庙，皇考庙，皆月祭之；二祧，享尝乃止。诸侯立五庙，曰考庙，王考庙，皇考庙，皆月祭之；显考庙，祖考庙，享尝乃止。”然则天子告朔於明堂，朝享於五庙；诸侯告朔於大庙，朝享自皇考以下三庙耳。皆先告朔，後朝庙，朝庙小於告朔。文公废其大而行其小，故《春秋》文公六年经云“闰月不告朔，犹朝于庙。”《公羊传》曰：“犹者，可止之辞也。”天子玄冕以视朔，皮弁以日视朝；诸侯皮弁以听朔，朝服以日视朝。其闰月则听朔於明堂，阖门左扉，立於其中，听政於路寝门，终月。故於文，王在门为闰。云“鲁自文公始不视朔”者，即文六年“闰月不告朔”是也。

 
　　子曰：“事君尽礼，人以为谄也。”<span class="q">孔曰：“时事君者多无礼，故以有礼者为谄。”</span>

 
　　[疏]“子曰”至“谄也”。

 
　　○正义曰：此章疾时臣事君多无礼也。言若有人事君尽其臣礼，谓“将顺其美”及“善则称君”之类，而无礼之人反以为谄佞也。

 
　　定公问：“君使臣，臣事君，如之何？”<span class="q">孔曰：“定公，鲁君谥。时臣失礼，定公患之，故问之。”</span>孔子对曰：“君使臣以礼，臣事君以忠。”

 
　　[疏]“定公问”至“以忠”。

 
　　○正义曰：此章明君臣之礼也。“定公问：君使臣，臣事君，如之何”者，定公，鲁君也。时臣失礼，君不能使，定公患之，故问於孔子曰：“君之使臣，及臣之事君，当如之何也？”“孔子对曰：君使臣以礼，臣事君以忠”者，言礼可以安国家，定社稷，止由君不用礼，则臣不竭忠，故对曰：“君之使臣以礼，则臣必事君以忠也。”

 
　　○注“孔曰”至“问之”。

 
　　○正义曰：云“定公，鲁君谥”者，《鲁世家》云：“定公名宋，襄公之子，昭公之弟。以敬王十一年即位。”《谥法》：“安民大虑曰定。”

 
　　子曰：“《关雎》乐而不淫，哀而不伤。”<span class="q">孔曰：“乐不至淫，哀不至伤，言其和也。”</span>

 
　　[疏]“子曰”至“不伤”。正义曰：此章言正乐之和也。“《关雎》”者，《诗·国风·周南》首篇名，兴后妃之德也。《诗序》云：“乐得淑女以配君子，忧在进贤，不淫其色。”是乐而不淫也。“哀窈窕，思贤才，而无伤善之心焉。”是哀而不伤也。乐不至淫，哀不至伤，言其正乐之和也。

 
　　哀公问社於宰我。宰我对曰：“夏后氏以松，殷人以柏，周人以栗，曰使民战栗。”<span class="q">孔曰：“凡建邦立社，各以其土所宜之木。宰我不本其意，妄为之说，因周用栗，便云使民战栗。”</span>子闻之，曰：“成事不说，<span class="q">包曰：“事已成，不可复解说。”</span>遂事不谏，<span class="q">包曰：“事已遂，不可复谏止。”</span>既往不咎。”<span class="q">包曰：“事已往，不可复追咎。孔子非宰我，故历言此三者，欲使慎其後。”</span>

 
　　[疏]“哀公”至“不咎”。

 
　　○正义曰：此章明立社所用木也。“哀公问社於宰我”者，哀公，鲁君也；社，五土之神也。凡建邦立社，各以其土所宜木。哀公未知其礼，故问於弟子宰我也。“宰我对曰：夏后氏以松，殷人以柏，周人以栗，曰使民战栗”者，三代立社，各以其土所宜木，故宰我举之以对哀公也。但宰我不本其土宜之意，因周用栗，便妄为之说，曰周人以栗者，欲使其民战栗故也。“子闻之，曰：成事不说，遂事不谏，既往不咎”者，孔子闻宰我对哀公使民战栗，知其非妄，无如之何，故曰：事已成，不可复解说也；事已遂，不可复谏止也；事已往，不可复追咎也。历言此三者，以非之，欲使慎其後也。注“孔曰”至“战栗”。

 
　　○正义曰：云“凡建邦立社，各以其土所宜之木”者，以社者，五土之总神，故凡建邦立国，必立社也。夏都安邑，宜松；殷都亳，宜柏；周都丰镐，宜栗。是各以其土所宜木也。谓用其木以为社主。张、包、周本以为哀公问主於宰我，先儒或以为宗庙主者，杜元凯、何休用之以解《春秋》，以为宗庙主，今所不取。

 
　　子曰：“管仲之器小哉！”<span class="q">言其器量小也。</span>或曰：“管仲俭乎？”<span class="q">包曰：“或人见孔子小之，以为谓之大俭。”</span>曰：“管氏有三归，官事不摄，焉得俭？”<span class="q">包曰：“三归，娶三姓女。妇人谓嫁曰归。摄，犹兼也。礼，国君事大，官各有人；大夫兼并。今管仲家臣备职，非为俭。”</span>“然则管仲知礼乎？”<span class="q">包曰：“或人以俭问，故答以安得俭。或人闻不俭，便谓为得礼。”</span>曰：“邦君树塞门，管氏亦树塞门。邦君为两君之好，有反坫，管氏亦有反坫。<span class="q">郑曰：“反坫，反爵之坫，在两楹之间。人君别内外於门，树屏以蔽之。若与邻国为好会，其献酢之礼更酌，酌毕则各反爵於坫上。今管仲皆僭为之，如是，是不知礼。”</span>管氏而知礼，孰不知礼？”

 
　　[疏]“子曰”至“之礼”。

 
　　○正义曰：此章言管仲僭礼也。“子曰：管仲之器小哉”者，管仲，齐大夫管夷吾也。孔子言其器量小也。“或曰：管仲俭乎”者，或人见孔子言管仲器小，以为谓其大俭，故问曰：“管氏俭乎？”“曰：管氏有三归，官事不摄，焉得俭”者，孔子答或人以管仲不俭之事也。妇人谓嫁曰归。摄，犹兼也。焉，犹安也。礼，大夫虽有妾媵，嫡妻唯娶一姓。今管仲娶三姓之女，故曰有三归。礼，国君事大，官各有人，大夫虽得有家臣，不得每事立官，当使一官兼摄馀事。今管仲家臣备职，奢豪若此，安得为俭也？“然则管仲知礼乎”者，或人闻孔子言管仲不俭，便谓为得礼，故又问曰：“然则管仲是知礼之人乎？”“曰：邦君树塞门，管氏亦树塞门。邦君为两君之好，有反坫，管氏亦有反坫”者，此孔子又为或人说管仲不知礼之事也。邦君，诸侯也。屏，谓之树。人君别内外於门，树屏以蔽塞之。大夫当以帘蔽其位耳。今管仲亦如人君，树屏以塞门也。反坫，反爵之坫，在两楹之间。人君与邻国为好会，其献酢之礼更酌，酌毕则各反爵於坫上。大夫则无之。今管仲亦有反爵之坫。僭滥如此，是不知礼也。“管氏而知礼，孰不知礼”者，孔子举其僭礼於上，而以此言非之。孰，谁也。言若谓管氏而为知礼，更谁为不知礼！言唯管氏不知礼也。

 
　　○注“包曰”至“为俭”。

 
　　○正义曰：云“妇人谓嫁曰归”者，隐二年《公羊传》文。何休曰：“妇人生以父母为家，嫁以夫为家，故谓嫁曰归，明有三归之道也。”

 
　　○注“郑曰”至“知礼”。

 
　　○正义曰：云“反坫，反爵之坫，在两楹之间”者，以乡饮酒是乡大夫之礼，於房户间，燕礼是燕已之臣子，故尊於东楹之西。若两君相敌，则尊於两楹间，故其坫在两楹间也。云“人君别内外於门，树屏以蔽之”者，《释宫》云：“屏谓之树。”郭璞曰：“小墙当门中。”《郊特牲》云：“台门而旅树。”郑玄云：“此皆诸侯之礼也。”旅，道也。屏，谓之树，树所以蔽行道。管氏树塞门，塞犹蔽也。礼，“天子外屏，诸侯内屏，大夫以帘，士以帷”是也。云：“若与邻国为好会，其献酢之礼更酌，酌毕则各反爵於坫上”者，熊氏云：“主君献宾。宾筵前受爵，饮毕，反坫虚爵於坫上，於西阶上拜。主人於阼阶上答拜，宾於坫取爵，洗爵，酌，以酢主人。主人受爵，饮毕，反此虚爵於坫上。主人阼阶上拜，宾答拜。”是宾主饮毕，反爵於坫上也。而云“酌毕，各反爵於坫上”者，文不具耳，其实当饮毕。

 
　　子语鲁大师乐，曰：“乐其可知也：始作，翕如也；<span class="q">大师，乐官名。五音始奏，翕如，盛。</span>从之，纯如也，<span class="q">从读曰纵，言五音既发，放纵尽其音声。纯如，和谐也。</span>

 
　　皦如也，<span class="q">言其音节明也。</span>绎如也，以成。”<span class="q">纵之，以纯如、皦如、绎如言。乐始作翕如，而成於三。</span>

 
　　[疏]“子语”至“以成”。

 
　　○正义曰：此章明乐。“子语鲁大师乐”者，大师，乐官名，犹《周礼》之大司乐也。於时鲁国礼乐崩坏，故孔子以正乐之法语之，使知也。“曰：乐其可知也”者，言五者翕然盛也。翕，盛貌。如，皆语辞。“从之，纯如也”者，从读曰纵，谓放纵也。纯，和也，言五音既发，放纵尽其音声，纯纯和谐也。“皦如也”者，

 
　　皦，明也，言其音节分明也。“绎如也”者，言其音落绎然相续不绝也。“以成”者，言乐始作翕如，又纵之以纯如、皦如、绎如，则正乐以之而成也。

 
　　仪封人请见，<span class="q">郑曰：“仪，盖卫邑。封人，官名。”</span>曰：“君子之至於斯也，吾未尝不得见也。”从者见之。<span class="q">包曰：“从者，弟子随孔子行者，通使得见。”</span>出曰：“二三子何患於丧乎？天下之无道也久矣，<span class="q">孔曰：“语诸弟子言，何患於夫子圣德之将丧亡邪？天下之无道已久矣，极衰必盛。”</span>天将以夫子为木铎。”<span class="q">孔曰：“木铎，施政教时所振也。言天将命孔子制作法度，以号令於天下。”</span>

 
　　[疏]“仪封”至“木铎”。

 
　　○正义曰：此章明夫子之德，天将命之使其定礼乐也。“仪封人请见”，卫国仪邑典封疆之人请告於孔子从者欲见孔子也。“曰：君子之至於斯也，吾未尝不得见也”者，此所请辞也。尝，曾也。言往者有德之君子至於我斯地也，吾尝得见之，未曾有不得见者也。“从者见之”者，从者，谓弟子随孔子行者。既见其请，故为之绍介通使得见也。“出曰：二三子何患於丧乎”者，仪封人既请见夫子，出门乃语诸弟子曰：“二三子何须忧患於夫子圣德之将丧亡乎？”“天下之无道也久矣”者，此封人又说孔子圣德不丧之由也。言事不常一，盛必有衰，衰极必盛。今天下之衰乱无道亦已久矣，言拯弱兴衰属在夫子。“天将以夫子为木铎”者，木铎，金铃木舌，施政教时所振也。言天将命孔子制作法度，以号令於天下，如木铎以振文教也。

 
　　○注“郑曰仪盖”至“官名”。

 
　　○正义曰：云“仪，盖卫邑”者，以《左传》“卫侯入於夷仪”，疑与此是一，故云“盖卫邑”也。云“封人，官名”者，《周礼》：“封人掌为畿封而树之。”郑玄云：“畿上有封，若今时界也。天子封人职典封疆，则知诸侯封人亦然也。《左传》言颍谷封人，祭仲足为祭封人，宋高哀为萧封人，此云仪封人，皆以地名。封人盖职典封疆，居在边邑，颍谷、仪、祭皆是国之边邑也。

 
　　○注“包曰”至“得见”。

 
　　○正义曰：云“通使得见”者，见，谓为之绍介，使之见也。若《左传》云“乃见鱄设诸焉”，“齐豹见宗鲁於公孟”亦然。

 
　　○注“孔曰”至“天下”。

 
　　○正义曰：云“木铎，施政教时所振也”者，礼有金铎、木铎、铎是铃也，其体以金为之，明舌有金、木之异，知木铎，是木舌也。《周礼》教鼓人“以金铎通鼓”。《大司马》：“教振旅，两司马执铎。”《明堂位》云：“振木铎於朝。”是武事振金铎，文事振木铎。此云“木铎，施政教时所振”者，所以振文教是也。

 
　　子谓《韶》：“尽美矣，又尽善也。”<span class="q">孔曰：“《韶》，舜乐名，谓以圣德受禅，故尽善。”</span>谓《武》：“尽美矣，未尽善也。”<span class="q">孔曰：“《武》，武王乐也。以征伐取天下，故未尽善。”</span>

 
　　[疏]“子谓”至“善也”。

 
　　○正义曰：此章论《韶》、《武》之乐。“子谓《韶》，尽美矣，又尽善也”者，《韶》，舜乐名。韶，绍也，德能绍尧，故乐名《韶》。言《韶》乐其声及舞极尽其美，揖让受禅，其圣德又尽善也。“谓《武》，尽美矣，未尽善也”者，《武》，周武王乐，以武得民心，故名乐曰《武》。言《武》乐音曲及舞容则尽极美矣，然以征伐取天下，不若揖让而得，故其德未尽善也。

 
　　○注“孔曰”至“尽善”。

 
　　○正义曰：云“《韶》，舜乐名”者，《乐记》云：“《韶》，继也。”注云：“韶，绍也，言舜之道德继绍於尧也。”《元命包》曰：“舜之时，民乐绍尧业。”其《书·益稷》云：“《萧韶》九成，凤皇来仪。”是《韶》为舜乐名也。云“谓以圣德受禅，故尽善”者，《书序》云：“昔在帝尧，聪明文思，光宅天下，将逊于位，让于虞舜。”孔安国云：“若使摄，遂禅之。”禅即让也。是以圣德受禅也。

 
　　○注“孔曰”至“未尽善”。

 
　　○正义曰：云“《武》，武王乐也”者，《礼器》云：“乐也者，乐其所自成。”注云：“作乐者，缘民所乐於已之功。”然则以武王用武除暴，为天下所乐，故谓其乐为《武》乐。《武》乐为一代大事，故历代皆称“大”也。云“以征伐取天下，故未尽善”者，以臣代君，虽曰应天顺人，不若揖让而受，故未尽善也。

 
　　子曰：“居上不宽，为礼不敬，临丧不哀，吾何以观之哉！”

 
　　[疏]“子曰：居上不宽，为礼不敬，临丧不哀，吾何以观之哉！”

 
　　○正义曰：此章总言礼意。居上位者宽则得众，不宽则失於苛刻。凡为礼事在於庄敬，不敬则失於傲惰。亲临死丧当致其哀，不哀则失於和易。凡此三失，皆非礼意。人或若此不足可观，故曰：“吾何以观之哉！”
