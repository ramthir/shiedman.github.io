---
title: 輔政第三
category: 新語校注
author: [(西漢)陸賈, 王利器]
date: 2014-05-25 01:34:30 +0800
permalink: /books/xinyu/03.html
layout: book_page
---

<span class="s3">　　　　輔政第三</span>

　　〔一〕

 
　　〔一〕黃震曰：「輔政言用賢。」戴彥升曰：「輔政篇言所任之必得其材。秦用刑罰以任李斯、趙高，而推其原于讒夫似賢，美言似信。」唐晏曰：「此篇義主為政在人，乃行仁義之輔也。」器案：荀子君道篇：「卿相輔佐，人主之基杖也。」即此篇立論之旨。

 
　　<span class="q">　　夫居高者自處不可以不安，履危者〔一〕任杖不可以不固〔二〕。自處不安則墜，任杖不固則仆〔三〕。是以聖人居高處上，則以仁義為巢，乘危履傾，則以聖賢〔四〕為杖〔五〕，故高而不墜，危而不仆〔六〕。</span>

 
　　〔一〕　大戴禮記曾子本孝篇：「孝子不登高，不履危。」

 
　　〔二〕　楊升庵曰：「發端數語，是大議論，中有攻擊之體，後來言惡之所感則災異見，善之所召則歸慕遠。又引周公為善之感，殷紂為惡之鑒，句法矯健，氣概閒適。」唐晏曰：「案：『杖』當依古作『仗』。」

 
　　〔三〕　「仆」，太平御覽七一０引作「顛」。賈誼新書春秋篇：「人主之為人主也，舉錯而不僨者杖賢也。今背其所主，而棄其所杖，其僨仆也，不亦宜乎！」

 
　　〔四〕　「聖賢」，彙函、金丹、折衷、唐本作「賢聖」。

 
　　〔五〕　文鏡秘府論北冊帝德錄：「杖賢」，「翼義杖賢」，「聖賢為杖」，「崇聖賢之杖」，「聖賢為杖」，文俱本此。太平御覽七一０引句末有「也」字。

 
　　〔六〕　趙懿典曰：「借巢杖二字，形容居高履危，道理卓見。」

 
　　<span class="q">　　昔者〔一〕，堯以仁義為巢，舜以稷、契為杖〔二〕，故高而益安，動而益固。處宴安之臺，承克讓之塗〔三〕，德配天地，光被八極〔四〕，功垂於無窮，名傳於不朽〔五〕，蓋自處得其巢，任杖得其人也〔六〕。秦以刑罰為巢，故有覆巢破卵之患〔七〕；以李斯、趙高〔八〕為杖，故有頓仆〔九〕跌傷〔一０〕之禍，何者〔一一〕？所任〔一二〕者〔一三〕非也。故杖聖者帝，杖賢者王，杖仁者霸，杖義者強〔一四〕，杖讒者滅，杖賊者亡。</span>

 
　　〔一〕　宋翔鳳曰：「本無『昔』字，依群書治要增。」今案：傅校本、折衷均作一「昔」字，則諸本作「者」字者，皆「昔」字形近之誤也。

 
　　〔二〕　「稷」上原有「禹」字，宋翔鳳曰：「治要無『禹』字。」器案：太平御覽九二八引此句作「舜以稷、卨為杖」，卨即契也，亦無「禹」字，今據刪削。

 
　　〔三〕　宋翔鳳曰：「本作『然處高之安，承克讓之敬』，依治要改。」今案：各本「承」皆作「乘」。

 
　　〔四〕　「八極」，宋翔鳳曰：「本作『四表』，依治要改。」金丹曰：「堯典言：『光被四表，格于上下。』言堯之功大而無所不至。」唐晏曰：「按：此用古文尚書文，則『高安』者，『安安』也。今文作『晏晏』，改于西漢儒者，陸生不必見之。」

 
　　〔五〕　宋翔鳳曰：「治要校語：『朽』舊作『廢』。」

 
　　〔六〕　宋翔鳳曰：「『人』本作『材』，依治要改。」

 
　　〔七〕　尸子明堂篇：「覆巢破卵，則鳳皇不至焉。」案：世說新語言語篇：「孔融被收，中外惶怖。時融兒大者九歲，小者八歲；二兒故琢釘戲，了無遽容。融謂使者曰：『冀罪止於身。二兒可得全不？』兒徐進曰：『大人豈見覆巢之下，復有完卵乎？』尋亦收至。」語即本此。

 
　　〔八〕　宋翔鳳曰：「本作『趙高、李斯』，依治要改。」案：唐本亦作「李斯、趙高」。

 
　　〔九〕　宋翔鳳曰：「『頓』本作『傾』，依治要改。」

 
　　〔一０〕宋翔鳳曰：「『跌傷』，子彙本作『缺覆』，抄本作『缺復』，治要亦作『跌傷』。」今案：兩京本、程本、天一閣本、金丹作「缺復」，唐本、彙函、品節、折衷作「缺覆」。

 
　　〔一一〕宋翔鳳曰：「治要作『者』，本作『哉』。」

 
　　〔一二〕「任」原作「仕」，各本俱作「任」，今據改正。

 
　　〔一三〕宋翔鳳曰：「本無『者』字，依治要增。」

 
　　〔一四〕宋翔鳳曰：「治要『義』作『智』。」

 
　　<span class="q">　　故懷剛者久而缺，持柔者久而長〔一〕，躁疾者為厥速，遲重者為常存〔二〕，尚勇者為悔近，溫厚者行寬舒〔三〕，懷急促〔四〕者必有所虧，柔懦者制剛強〔五〕，小慧〔六〕者不可以禦大，小辨者〔七〕不可以說眾，商賈巧為販賣之利，而屈為貞良〔八〕，邪臣好為詐偽，自媚飾非〔九〕，而不能為公方〔一０〕，藏其端巧，逃其事功。</span>

 
　　〔一〕　文選崔子玉座右銘：「柔弱生之徒，老氏誡剛強。」李善注：「老子曰：『人生也柔弱，其死也堅強。萬物草木，生也柔脆，其死也枯槁。故堅強者死之徒，柔弱者生之徒也。』又曰：『柔弱勝剛強。』河上公曰：『柔弱者久長，剛強者先亡也。』」

 
　　〔二〕　俞樾曰：「謹按：『厥速』當作『速厥』，『厥』與『蹶』通。言躁疾者必速顛蹶也。」

 
　　〔三〕　品節脫「舒」字，非是。無為篇亦云：「君子尚寬舒以苞身。」

 
　　〔四〕　「急促」，李本、子彙本、程本、唐本、彙函、品節作「促急」。

 
　　〔五〕　俞樾曰：「謹按：『柔懦』者一句，當在『尚勇者』一句之下，『尚勇』與『柔懦』相對，『溫厚』與『急促』相對，傳寫亂之，則語意不倫矣。惟此四句，尚有衍字，無可訂正。」

 
　　〔六〕　論語衛靈公篇：「好行小慧。」集解：「鄭曰：『小慧，謂小小之才。』」

 
　　〔七〕　文選左太沖魏都賦：「安得齊給守其小辯也哉？」注：「家語：『孔子曰：小辯害義，小言破道。』」

 
　　〔八〕　宋翔鳳曰：「按『屈』字當是『不可』二字之誤。」俞樾曰：「謹案：『屈』當讀為『拙』，『拙』與『巧』正相對成文。釋名釋言語曰：『拙，屈也，使物否屈，不為用也。』是拙、屈聲近義通。宋氏翔鳳疑『屈』是『不可』二字之誤，非也。」

 
　　〔九〕　莊子盜跖篇：「辯足以飾非。」

 
　　〔一０〕文選為范尚書讓吏部封侯第一表：「在魏則毛玠公方。」注引先賢行狀：「玠雅量公正。」

 
　　<span class="q">　　故智者之所短，不如愚者之所長。文公種米，曾子駕羊〔一〕。相士不熟，信邪失方。察察〔二〕者有所不見，恢恢〔三〕者何所不容。朴質者近忠〔四〕，便巧〔五〕者近亡。</span>

 
　　〔一〕　宋翔鳳曰：「意林引作『文公種米，曾子枷羊，智者所短，不如愚者所長』。按淮南泰族：『文公樹米，曾子架羊，猶之為知也。』注云：『文公，晉文公也。樹米而欲生之也。架，連架，所以備知也。』『架』即『枷』字，是意林本是也。說苑雜言亦有『文公種米，曾子駕羊』之語，當是借『駕』為『連枷』之『枷』。」唐晏曰：「按：『駕』意林作『枷』，是也。馬融廣成頌：『枷天狗。』枷是牽狗者，若以之牽羊，則誤矣。然二事皆無所攷。」今案：馬驌繹史五一曰：「事無所考，大約謂務大者不知小也。」周廣業意林附注曰：「『枷』原作『駕』，舊訛『牧』。淮南子注：『連枷，所以備之。』俗本淮南作『架』，今從藝文類聚。」尋世說新語尤悔篇注：「文公種米，曾子架羊。」類說三一引世說作「文公種菜，曾子枷羊」。「菜」是誤字，而「架」又作「枷」。劉子新論觀量篇：「晉文種米，曾子植羊。」袁孝政注：「晉文學外國種米，種雖不生，言其志大也。『曾子』原誤作『曾國』，曾參學外國人剉羊皮用土種之，雖不生，其志大也。」器案：淮南注「備」疑「犕」之誤。米不可殖生，羊不能犕駕，而晉文種之，曾子枷之，是亦知其不可為而為之者也。劉晝、袁孝政不得其解，遂改「駕羊」為「植羊」，而以外國事說之，是亦郢書而燕說耳。

 
　　〔二〕　荀子榮辱篇：「察察而殘者忮也。」楊倞注：「至明察而見傷殘者，由於有忮富之心也。」此文察察亦明察意。

 
　　〔三〕　老子第七十三章：「天網恢恢。」河上公注：「天所網羅，恢恢甚大。」荀子解蔽篇：「恢恢廣廣，孰知其極。」

 
　　〔四〕　宋翔鳳曰：「『朴』下本有『直』字，子彙本無。」唐晏曰：「按（朴直質）三字，必有一衍。」

 
　　〔五〕　論語季氏：「友便佞。」集解：「鄭曰：『便，辯也，謂佞而辯也。』」皇侃疏曰：「便佞，謂辯而巧也。」

 
　　<span class="q">　　君子遠熒熒之色〔一〕，放錚錚之聲〔二〕，絕恬〔三〕美之味，疏嗌嘔〔四〕之情。天道以大制小，以重顛〔五〕輕。以小治大，亂度干〔六〕貞。讒夫〔七〕似賢，美言似信〔八〕，聽之者惑，觀之者冥。故蘇秦尊於諸侯〔九〕，商鞅顯於西秦〔一０〕。世無賢智之君，孰能別其形。故堯放驩兜〔一一〕，仲尼誅少正卯〔一二〕；甘言〔一三〕之所嘉，靡〔一四〕不為之傾，惟堯知其實，仲尼見其情〔一五〕。故干〔一六〕聖王者誅，遏賢君者刑，遭凡王者貴，觸〔一七〕亂世者榮。鄭儋亡齊而歸魯〔一八〕，齊有九合〔一九〕之名，而魯有乾時之恥〔二０〕。夫據千乘之國，而信讒佞之計，未有不亡者也。故詩云：「讒人罔極，交亂四國。〔二一〕」眾邪合心，以傾一君，國危民失〔二二〕，不亦宜乎〔二三〕！</span>

 
　　〔一〕　史記趙世家：「美人熒熒兮，顏若苕之榮。」熒熒，形容美人容顏光華貌。

 
　　〔二〕　論語衛靈公：「放鄭聲。」邢昺疏：「放棄鄭、衛之聲。」後漢書劉盆子傳：「鐵中錚錚。」說文金部：「錚，金聲也。」

 
　　〔三〕　唐晏曰：「『恬』疑作『甜』。」

 
　　〔四〕　唐晏曰：「按：『嗌嘔』，即荀子之『倪嘔』，楚辭作『嗌喔』，注云：『容媚之聲。』」案：楚辭見九思。

 
　　〔五〕　焦循易餘籥錄四曰：「新語輔政篇：『天道以大制小，以重顛輕。』此『顛』字乃『鎮』字之假借，如說文：『天，顛也。』白虎通云：『天之為言鎮也。』『顛』與『鎮』通。」俞樾曰：「謹按：當讀為『誅不填服』之『填』。隱五年穀梁傳：『誅不填服。』注曰：『來服者不服，填厭之。』此云『以重顛輕』，謂以重者填厭輕者也。穀梁釋文曰：『填音田。』故與『顛』聲近而得段用。」唐晏曰：「按『顛』當段為『鎮』，壓也。」

 
　　〔六〕　「干」，李本、程本、兩京本、天一閣本誤作「千」。

 
　　〔七〕　說苑臣術篇：「人臣之行，有六正、六邪。……何謂六正、六邪？……六邪者，……四曰：智足以飾非，辯足以行說，反言易辭，而成文章，內離骨肉之親，外妒亂朝廷，如此者，讒臣也。」

 
　　〔八〕　家語屈節篇：「美言傷信。」

 
　　〔九〕　蘇秦，史記有傳。

 
　　〔一０〕商鞅，史記有商君傳。

 
　　〔一一〕唐晏曰：「與大戴五帝德說同。」器案：尚書舜典：「放驩兜於崇山，……四罪而天下咸服。」孔氏傳：「黨於共工，罪惡同。崇山，南裔。」又曰：「皆服舜用刑當其罪。」孟子萬章上：「舜流共工于幽州，放驩兜于崇山。」俱以為舜事。

 
　　〔一二〕荀子宥坐篇：「孔子為魯攝相，朝七日而誅少正卯。門人進問曰：『夫少正卯魯之聞人也，夫子為政，而始誅之，得無失乎？』孔子曰：『居，吾語汝其故。人有惡者五，而盜竊不與焉：一曰，心達而險；二曰，行辟而堅；三曰，言偽而辯；四曰，記醜而博；五曰，順非而澤。此五者有一於人，則不得免於君子之誅，而少正卯則兼有之。故居處足以聚徒成群，言談足以飾邪營眾，彊足以反是獨立，此小人之桀雄也，不可不誅也。是以湯誅尹諧，文王誅潘止，周公誅管叔，太公誅華仕，管仲誅付里乙，子產誅鄧析、史付，此七子者，皆異世同心，不可不誅也。詩曰：憂心悄悄，慍于群小。』小人成群，斯足憂矣。」案：孔子誅少正卯事，始詳於此，而尹文子大道下、說苑指武篇、家語始誅篇俱本之為說，淮南子氾論篇：「孔子誅少正卯而魯國之邪塞。」史記孔子世家：「定公十四年，孔子年五十六，由大司寇行攝相事，……於是誅魯大夫亂政者少正卯。」高誘淮南子注云：「少正，官名，卯其名也，魯之諂人。」尋周書嘗麥篇有大正之官，則少正官名之說有本矣，或則通謂之魯大夫耳。

 
　　〔一三〕國語晉語一：「又有甘言焉。」韋昭注：「申生將去，父又以美言撫慰之。」戰國策韓策：「諸侯不料兵之弱，食之寡，而聽從人之甘言好辭，比周以相飾也。」

 
　　〔一四〕「靡」字原缺，宋翔鳳曰：「子彙作『靡不為之傾』，不缺。」案：唐本亦不缺，今據補正。

 
　　〔一五〕情，情實。周禮天官小宰職：「以官府之六敘正群吏。……六曰，以敘聽其情。」正義曰：「情謂情實。」

 
　　〔一六〕「干」，李本、兩京本誤「于」，宋翔鳳本誤作「千」。

 
　　〔一七〕觸，值也。論衡氣壽篇：「凡人禀命有二品：一曰所當觸值之命，二曰彊弱壽夭之命。所當觸值，謂兵、燒、壓、溺也。」

 
　　〔一八〕公羊傳莊公：「十有七年，春，齊人執鄭瞻。鄭瞻者何？鄭之微者也。此鄭之微者，何言乎齊人執之？書甚佞也。秋，鄭瞻自齊逃來，何以書？書甚佞也。曰：佞人來矣！佞人來矣！」「瞻」，左氏、穀梁作「詹」，此文又作「儋」也。唐晏曰：「案穀梁傳莊十七年：『春，齊人執鄭詹。鄭詹鄭之佞人也。秋，鄭詹自齊逃來。逃義曰逃。』按乾時之敗，在莊九年，此蓋譏魯之因循不振耳，非必因詹致敗也。」

 
　　〔一九〕論語憲問篇：「齊桓公九合諸侯。」穀梁傳莊公二十七年：「衣裳之會十有一。」范寧注：「十三年會北杏，十四年會鄄，十五年又會鄄，十六年會幽，二十七年又會幽，僖元年會檉，二年會貫，三年會陽穀，五年會首戴，七年會寧毋，九年會葵丘。」凡十一會。史記齊太公世家：「桓公曰：『寡人兵車之會三，乘車之會六，九合諸侯，一匡天下。』」正義敘兵車之會三云：「左傳云：『魯莊公十三年，會北杏以平宋亂，僖四年，侵蔡，遂伐楚，六年，伐鄭，圍新城也。』」又釋乘車之會六云：「左傳云：『魯莊公十四年，會于鄄，十五年，又會鄄，十六年，同盟于幽，僖五年，會首止，八年，盟于洮，九年，會葵丘。』是也。」所述頗有出入。實則齊桓公之會諸侯，不止于九，說詳梁玉繩史記志疑卷十六。尋古書言數，以一為單數，二為雙數，三為多數。因之，凡三之倍數，俱代表多數，如六也，九也，十二也，二十四也，三十六也，七十二也，一百八也，俱言其多耳，不必一一落實也。古書言齊桓公合諸侯、古帝王封泰山、禪梁父及孔子弟子之類，異說紛紜，莫衷一是，皆不得其本柢，遂齗齗而如算博士之所為也。而古書又有作「糾合諸侯」者，庶幾心知其意矣。

 
　　〔二０〕春秋：「莊公九年八月庚申，及齊師戰于乾時，我師敗績。」杜注：「乾時，齊地。」

 
　　〔二一〕詩小雅甫田青蠅文也。鄭箋：「極猶已也。」正義：「搆之不已，至交亂四國，先多而後少，（謂搆我二人）故先四國也。」

 
　　〔二二〕宋翔鳳曰：「本作『眾邪合黨，以回人君，邦危民亡』，茲依治要改。」

 
　　〔二三〕唐晏曰：「說詩不同於毛，當是魯詩說。」
