---
title: 卷四十二_杂记下第二十一
category: 礼记正义
author: 汉·郑玄(注), 唐·孔颖达(疏)
date: 2014-05-26 14:31:35 +0800
permalink: /books/Liji/43.html
layout: book_page
---

有父之丧，如未没丧而母死，其除父之丧也，服其除服。卒事，反丧服。<span class="q">没，犹竟也。除服，谓祥祭之服也。卒事，既祭。反丧服，服后死者之服。</span>唯诸父、昆弟之丧，如当父母之丧，其除诸父、昆弟之丧也，皆服其除丧之服。卒事，反丧服。<span class="q">虽有亲之大丧，犹为轻服者除，骨肉之恩也。唯君之丧不除私服，言当者，期大功之丧，或终始皆在三年之中。小功、緦麻则不除。殇长、中乃除。<span class="q">○</span>为，于伪反，下“乃为”同。期音基。长，丁丈反，下云“长子”同。</span>如三年之丧，则既顈。其练、祥皆同。<span class="q">言今之丧既服顈，乃为前三年者变除而练、祥祭也。此主谓先有父母之服，今又丧长子者。其先有长子之服，今又丧父母，其礼亦然。然则言未没丧者，已练、祥矣。顈，草名，无葛之乡，去麻则用顈。<span class="q">○</span>顈，口迥反，徐孔颖反，沈苦顶反，草也，注同。又丧，如字，又息浪反，下“又丧”同。去，起吕反。</span>王父死，未练、祥而孙又死，犹是附於王父也。<span class="q">未练、祥，嫌未袷祭序於昭穆尔。王父既附，则孙可祔焉。犹，当为由，由，用也。附，皆当作祔。<span class="q">○</span>附，义作祔，出注。祫音洽。</span>

[疏]“有父”至“父也”。<span class="q">○</span>正义曰：此一节明前后两服之中，有变除丧祭之节，今各随文解之。此一经明先有父丧，而后遭母死，为父变除之节。如“未没丧”者，谓父丧小祥后，在大祥之前，未竟之时也，于时又遭母丧，故云“而母死”也。<span class="q">○</span>“其除父之丧也，服其除服”者，谓母死既葬后，值父应大祥，除服以行祥事，故云“服其除服”也。<span class="q">○</span>“卒事，反丧服”者，卒事谓父祥竟，更还服母服也。故云“卒事，反丧服”。若母丧未葬，而值父二祥，则不得服其祥服也。所以尔者，二祥之祭为吉，未葬为凶，故不忍凶时行吉礼也。<span class="q">○</span>“虽诸”至“丧服”。此一经明诸父兄弟之丧，当父母服内变除之节。<span class="q">○</span>“如当”者，言此诸亲自始死至除服，皆在父母服内，故云如当也。<span class="q">○</span>“其除诸父昆弟之丧也，皆服其除丧之服。卒事，反丧服”者，亦为服除服，而除竟亦反先服也。此亦谓重丧葬后之时也。何以知然？既始末在重丧中，则其除自然知在重丧之葬后也。上文为父祥尚待母葬后乃除，则轻亲可知也。然但举此轻，足明前之重。而在前文云：言母丧得为父变除者，庾氏云：“盖以变除事大故也。”<span class="q">○</span>注“虽有”至“乃除”。<span class="q">○</span>正义曰：“虽有亲之大丧，犹为轻服者，除骨肉之恩也”者，郑释所以轻服在大丧之中得为轻服除者，乃轻服是骨肉恩亲，故得除之。若君之大丧，不得自除私服，故曾子问曰：“大夫、士有私丧，可以除之矣。而有君服焉，其除之也如之何？”孔子曰：“有君丧服於身，不敢私服，又何除焉？”是有君服不得除己私服。其私，谓父母以下及诸父昆弟，皆不得除也。云“小功、緦麻则不除”者，按《服问》云“緦之麻不变小功之葛，小功之麻不变大功之葛”，据此言之，是寻常小功、緦麻不得易大功以上之服，故知有大功以上之服，不得为小功、緦麻除服也。云“殇长，中乃除”者，以《服问》云：“殇长、中，变三年之葛。”既变三年之葛，明在大功以上服中，为殇长、中著服，而又为之除也。<span class="q">○</span>“如三年之丧，则既顈。其练祥皆行”者，此明前后俱遭三年之丧，后丧既受葛之后，得为前丧。练、祥既顈者，谓后丧既虞卒哭，合以变麻为葛，无葛之乡则用顈也。后丧既顈之后，其前丧须练祭、祥祭皆举行之。<span class="q">○</span>注“言今”至“用顈”。<span class="q">○</span>正义曰：云“此主谓先有父母之服，今又丧长子”者，以前文皆据先有父丧，后有母丧。此又先有父母之丧，后有诸父、昆弟死者，皆以重丧在前，轻丧在后，此亦类上文，故云“先有父母之服，今又丧长子”。云“其先有长子之服，今又丧父母，其礼亦然”者，以经不云长子之丧，而云“三年之丧，既顈”，明三年之文互包父母，故知先有长子之丧，既顈也。依礼，父在不为长子三年。今云“先有长子之服，今又丧父母”者，庾氏及熊氏并云“有父者，误也，当应云又丧母，不得并称父也”。庾氏又云：“后丧既顈，又前丧练、祥皆行，若后丧既殡，得为前丧虞祔。”未知然否，且依录之。云“未没丧者，已练祥矣”者，以此经云“三年之丧，既顈”，不云“未没丧”，则知既顈与未没丧者别也。既顈是既虞受服之时，明未没丧是既练之后称，言未没，是将没之文，故知练后也。若先有父丧，而后母死，练、祥亦然，以前文“父死，为母三年”也。故《丧服》齐衰三年章云“父卒则为母”是也。若先有母丧，而后父卒，母丧虽有期，父丧既顈，母之练、祥亦皆行也。<span class="q">○</span>“王父死，未练祥，而孙又死，犹是祔於王父也”，犹为由，由，用也。礼，孙死祔祖。今此明若祖丧虽未二祥，而孙死，则孙亦得用是祔礼祔於祖也。<span class="q">○</span>注“未练”至“祔焉”。<span class="q">○</span>正义曰：礼：祔在练前。若祔后未练之前则得祔。直云未练足矣，兼言祥者，按文二年《穀梁传》云：“作主坏庙有时日，於练焉坏庙，坏庙之道，易檐可也，改涂可也。”注云：“亲过高祖，则毁其庙，以次而迁，将纳新神，故示有所加。”以此言之，则练时坏祖与高祖之庙，改涂易檐，未有坏意。其以先祖入於太祖之庙，其祖传入高祖庙，其新死者入祖庙，是练时迁庙也。入三年丧毕，祫於太祖庙，是祥后祫也。故云“未练祥，嫌未祫祭，序於昭穆尔”。兼言祥者，恐未祫故也，故练、祥兼言。但祖祔祭之后，即得祔新死之孙。故云“王父既附，则孙可祔焉”。然王父虽祔未练，无庙，孙得祔於祖，其孙就王父所祔祖庙之中而祔祭王父焉。



有殡，闻外丧，哭之他室。<span class="q">明所哭者异也，哭之为位。</span>入奠，卒奠出，改服即位，如始即位之礼。<span class="q">谓后日之哭朝，入奠於其殡。既，乃更即位，就他室，如始哭之时。</span>

[疏]“有殡”至“之礼”。<span class="q">○</span>正义曰：有殡谓父母丧未葬，丧柩在殡宫者也。外丧谓兄弟丧在远者也。他室，别室也。若闻外丧，犹哭於殡宫，然则嫌是哭殡，则於别室哭之，明所哭者为新丧也。<span class="q">○</span>“入奠”者，谓明日之朝，著已重丧之服入奠殡宫及下室。<span class="q">○</span>“卒奠出”者，谓卒终已奠而出。<span class="q">○</span>“改服即位”者，谓改己重丧服，著新死未成服之服。即位谓即昨日他室之位。<span class="q">○</span>“如始即位之礼”者，谓今日即哭位之时，如昨日始闻丧即位之时。



大夫、士将与祭於公，既视濯而父母死，则犹是与祭也，次於异宫。既祭，释服出公门外，哭而归。其它如奔丧之礼。如未视濯，则使人告，告者反而后哭。<span class="q">犹，亦当为由。次於异宫，不可以吉与凶同处也。使者反而后哭，不敢专已於君命也。<span class="q">○</span>与音预，下同。濯，大角反。它音他。处，昌虑反，下“之处”同。使，色吏反。</span>如诸父、昆弟、姑、姊妹之丧，则既宿则与祭。卒事，出公门，释服而后归。其它如奔丧之礼。如同宫，则次于异宫。<span class="q">宿则与祭，出门乃解祭服，皆为差缓也。<span class="q">○</span>差，初卖反，又初隹反。</span>

[疏]“大夫”至“异宫”。<span class="q">○</span>正义曰：此一节明大夫、士与祭於公，而有私丧之礼。<span class="q">○</span>“则犹是与祭也”者，既与祭於公祭日前、既视濯之后而遭父母之丧，则犹是吉礼，而与於祭也。<span class="q">○</span>“次於异宫”者，其时止次异宫，不可以吉与凶同处也。<span class="q">○</span>“如未视濯，则使人告”者，谓未视濯之前遭父母之丧，则使人告君。<span class="q">○</span>“告者反而后哭”者，必待告君者反，而后哭父母也。<span class="q">○</span>“既宿则与祭”者，宿谓祭前三日，将致齐之时。既受宿戒，虽有期丧，则与公家之祭。<span class="q">○</span>“如同宫，则次於异宫”者，若诸父、昆弟、姑、姊妹等，先是同宫而死，则既宿之后，出次异宫，不可以吉凶杂处故也。<span class="q">○</span>注“宿则”至“缓也”。<span class="q">○</span>正义曰：按前迁父母之丧，既视濯而与祭。此遭期丧，宿则与祭。又前遭父母之丧，既祭，释祭服乃出公门。此者期丧，出门乃解祭服，以其期丧缓於父母，故云“皆为差缓”。



曾子问曰：“卿大夫将为尸於公，受宿矣，而有齐衰内丧，则如之何？”孔子曰：“出舍乎公宫以待事，礼也。”<span class="q">尸重受宿，则不得哭。内丧，同宫也。</span>孔子曰：“尸弁冕而出，卿、大夫、士皆下之。尸必式，必有前驱。”<span class="q">冕兼言弁者，君之尸，或服士大夫之服也。诸臣见尸而下车，敬也。尸式以礼。</span>

[疏]注“内丧，同宫也”。<span class="q">○</span>正义曰：按上文不为尸之时，未视濯之前、受宿之后父母丧，使人告，告者反而后哭。今此齐衰内丧，亦谓诸父、昆弟、姑、姊妹也。与前与后祭同，但尸尊，故出舍公之公馆，以待君之祭事，不在已之异宫耳。



父母之丧，将祭，而昆弟死，既殡而祭。如同宫，则虽臣妾，葬而后祭。祭，主人之升、降、散等，执事者亦散等。虽虞、附亦然。<span class="q">将祭，谓练、祥也。言若同宫，则是昆弟异宫也。古者昆弟异居同财，有东宫，有西宫，有南宫，有北宫。有父母之丧，当在殡宫，而在异宫者，疾病或归者。主人，適子。散等栗阶，为新丧略威仪。</span>

[疏]“父母”至“亦然”。<span class="q">○</span>正义曰：“将祭”，谓将行大小祥祭也。<span class="q">○</span>“而昆弟死，既殡而祭”者，若将祭而有兄弟死，则待殡后乃祭也。今不待葬后者，兄弟轻，故始殡后，便可行吉事也。<span class="q">○</span>“如同宫，则虽臣妾，葬而后祭”者，兄弟既殡后，而行父母之丧，谓异宫者耳。若同宫，虽臣妾之轻卑，死，犹待葬后乃行父母祭也。所以尔者，吉凶不相干，故《丧服传》云“有死於宫中者，则为之三月不举祭”。庾氏云：“小祥之祭，已涉於吉，尸柩至凶，故不可以相干。其虞、祔则得为之矣。若丧柩即去者，则亦祭，不待於三月，可知矣。”<span class="q">○</span>“祭，主人之升降散等”者，祭犹谓二祥祭。散，栗也。等，阶也。吉祭则涉级聚足，丧祭则栗阶，故云散等也。如此祥祭，宜涉级。於时为有兄弟丧，故少威仪，作散等也。<span class="q">○</span>“执事者亦散等”者，助执祭者亦栗阶也。<span class="q">○</span>“虽虞祔亦然”者，谓主人至昆弟虞、附而行父母二祥祭，而执事者亦散等。<span class="q">○</span>注“将祭”至“威仪”。<span class="q">○</span>正义曰：知“将祭，谓练祥也”者，以经云：昆弟死，既殡而祭，故知非吉祭也。前经云“三年之丧既顈，练祥皆行”，故知此祭谓练、祥也。但前文主论变除，故委曲言练祥；以前文既具，故此经略言祭也。云“言若同宫，则是昆弟异宫也”者，以经云：如同宫则葬而后祭，明上“昆弟既殡而祭”者，是异宫也。云“有父母之丧，当在殡宫”者，既遭父母之丧，兄弟悉应同在殡宫，不得有在异宫而死之。所以在异宫死者，以其疾病或有归者，故得异宫而死。云“散等栗阶”者，谓升一等，而后散升不连步也。故《燕礼记》云“栗阶不过二等”，注云：“其始升，犹聚足连步，趋二等，左右足各一发而升堂。”以此知散等、栗阶是一也。



自诸侯达诸士，小祥之祭，主人之酢也哜之，众宾、兄弟则皆啐之。大祥，主人啐之。众宾、兄弟皆饮之可也。<span class="q">哜，啐，皆尝也。哜至齿，啐入口。<span class="q">○</span>酢音胙。哜，才细反。啐，七内反，徐苍怏反。</span>

[疏]“自诸”至“可也”。<span class="q">○</span>正义曰：此一经明丧祭饮酒之仪。<span class="q">○</span>“主人之酢也哜之”者，谓正祭之后，主人献宾长，宾长酢主人，主人受宾长酢则哜之也。<span class="q">○</span>“众宾、兄弟则皆啐之”者，亦谓众宾及兄弟祭末受献之时啐之也，以其差轻故也。<span class="q">○</span>“大祥，主人啐之”者，谓主人受宾酢之时，主人啐之。<span class="q">○</span>“众宾兄弟皆饮之可也”者，必知此主人之酢，非受尸酢者，以《士虞礼》主人、主妇献尸受酢之时，皆卒爵。虞祭比小祥为重，尚卒爵。今大祥祭，主人受尸之酢，何得唯哜之而已？故知受宾酢也。受尸酢，神惠为重，虽在丧，亦卒爵；宾礼为轻，受宾之酢，但哜之。知丧祭有受宾酢者，郑注《曾子问》云“虞不致爵，小祥不旅酬，大祥无”，无算爵，故知小祥之祭，旅酬之前皆为之也。皇氏云“主人之酢谓受尸之酢”，与《士虞礼》文违，其义非也。



凡侍祭丧者，告宾祭荐而不食。<span class="q">荐，脯、醢也。吉祭，告宾祭荐，宾既祭而食之，丧祭宾不食。</span>

[疏]“凡祭”至“不食”。<span class="q">○</span>正义曰：侍祭丧，谓相於丧祭礼者。荐谓脯、醢也。吉时祭，相者则告宾祭荐，宾祭竟而食之。丧礼既不主饮食，故相者告宾，但祭其荐而已，遂不食之也。此亦谓丧之正祭之后，主人献宾之时，宾受献，主人设荐，宾祭而不食，谓练、祥祭也。其虞、祔，不献宾也。



子贡问丧。子曰：“敬为上，哀次之，瘠为下。颜色称其情，戚容称其服。”<span class="q">问丧，问居父母之丧也。丧尚哀，言敬为上者，疾时尚不能敬也。容，威仪也。《孝经》曰：“容止可观。”，<span class="q">○</span>瘠，徐在益反。称，尺证反，下同。</span>“请问兄弟之丧”。子曰：“兄弟之丧，则存乎书策矣。”<span class="q">言疏者如礼行之，未有加也。齐、斩之丧，哀容之体，经不能载矣。</span>君子不夺人之丧，<span class="q">重丧礼也。</span>亦不可夺丧也。<span class="q">不可以轻之於己也。</span>

[疏]“子贡”至“丧也”。<span class="q">○</span>正义曰：此一节明居父母兄弟丧礼。<span class="q">○</span>“君子不夺人之丧”者，谓不夺他人居丧之礼，谓他人居丧，任其行礼，不可抑夺。<span class="q">○</span>“亦不可夺丧也”者，不可自夺己丧，谓已之居丧当须依礼，不可自夺其丧，使不如法。不夺人丧，恕也。不夺己丧，孝也。<span class="q">○</span>注“言疏”至“载矣”。<span class="q">○</span>正义曰：“言疏者如礼行之，未有加也”者，以疏者礼文具载，故云“存其书策”，其“齐斩之丧”，谓父母丧也。父母至亲，哀容体状不可名言，故经不能载。上文云“颜色称其情”，当须毁瘠也。“戚容称其服”，当须憔悴也。



孔子曰：“少连、大连善居丧，三日不怠，三月不解，期悲哀，三年忧，东夷之子也！”<span class="q">言其生於夷狄而知礼也。怠，惰也。解，倦也。<span class="q">○</span>少，诗召反。解，佳买反，注同。期音基。惰，徒卧反。倦，其眷反。</span>

[疏]“孔子”至“子也”。<span class="q">○</span>正义曰：此明居丧得礼之事。<span class="q">○</span>“三日不怠”者，亲之初丧三日之内，礼不怠，谓水浆不入口之属。<span class="q">○</span>“三月不解”者，以其未葬之前，朝奠、夕奠，及哀至则哭之属。<span class="q">○</span>“期悲哀”者，谓练以来，常悲哀，朝哭、夕哭之属。<span class="q">○</span>“三年忧”者，以服未除，憔悴忧戚。



三年之丧，言而不语，对而不问。庐、垩室之中，不与人坐焉。在垩室之中，非时见乎母也，不入门。<span class="q">言，言己事也。为人说为语。在垩室之中，以时事见乎母，乃后入门，则居庐时不入门。<span class="q">○</span>垩，乌各反，字亦作恶，同。见，贤遍反，注同。</span>疏衰皆居垩室，不庐。庐，严者也。<span class="q">言庐，哀敬之处，非有其实则不居。</span>

[疏]“三年”至“入门”。<span class="q">○</span>正义曰：皇氏云：上云“少连大连”，及此经云“三年之丧”，并下“疏衰”之等，皆是总结上文，敬为上，哀次之，及“颜色称其情，戚容称其服”。今按别称孔子是时之语，不连子贡之问，此“三年之丧”以下，自是记者之言，非孔子之语。前文“颜色称其情”，谓据父母之丧。此下文“疏衰”，谓期亲以下。何得将此结上“颜色称其情”？皇说非也。<span class="q">○</span>“三年之丧，言而不语”者，谓大夫、士言而后事行者，故得言己事，不得为人语说也。<span class="q">○</span>“对而不问”者，谓有问者得对，而不得自问於人。此谓与有服之亲者行事之时，若与宾客疏远者言，则《间传》云“斩衰唯而不对，齐衰对而不言”是也。<span class="q">○</span>“庐垩室之中不与人坐”者，按《丧大记》云“练，居垩室，不与人居”，居即坐也，与此同



妻视叔父母，姑、姊妹视兄弟，长、中、下殇视成人。<span class="q">视，犹比也，所比者，哀容居处也。<span class="q">○</span>长，丁丈反。</span>

[疏]“妻视”至“成人”。<span class="q">○</span>正义曰：此一经明此等之亲，服虽有异，其哀戚轻重各视所正之亲：妻居庐而杖，抑之视叔父母；姑、姊妹出適，服轻，进之视兄弟；长、中、下殇服轻，上从本亲，视其成人也。



亲丧外除。<span class="q">日月已竟，而哀未忘。</span>兄弟之丧内除。<span class="q">日月未竟，而哀已杀。<span class="q">○</span>已杀，已或作以。杀，色界反，徐所例反。</span>

[疏]“亲丧”至“内除”。<span class="q">○</span>正义曰：“亲丧外除”者，谓父母之丧。外谓服也。服犹外，随日月渐除，而深心哀未忘。<span class="q">○</span>“兄弟之丧内除”者，兄弟谓期服以下及小功、緦也。内，心也。服制未释，而心哀先杀，由轻故也。



视君之母与妻，比之兄弟，发诸颜色者，亦不饮食也。<span class="q">言小君服轻，亦内除也。发於颜色，谓醲美酒食，使人醉饱。<span class="q">○</span>醲，女龙反。</span>

[疏]“视君”至“食也”。<span class="q">○</span>正义曰：“视君之母与妻”者，视，比也，谓比视君之母与君之妻，轻重之宜，比於巳之兄弟。<span class="q">○</span>“发诸颜色者，亦不饮食也”者，若其酒食不发见於颜色者，则得饮食之；若发见於颜色者，亦不得饮食也。



色丧之外，行於道路，见似目瞿，闻名心瞿，吊死而问疾，颜色戚容必有以异於人也。如此而后可以服三年之丧，其馀则直道而行之是也。<span class="q">恻隐之心能如是，则其馀齐衰以下直道而行，尽自得也。似，谓容貌似其父母也。名，与亲同。<span class="q">○</span>瞿，九遇反，下同。</span>

[疏]“免丧”至“是也”。<span class="q">○</span>正义曰：“见似目瞿”者，谓既除丧之后，若见他人形状似於其亲，则目瞿然。<span class="q">○</span>“闻名心瞿”者，闻他人所称名与父名同，则心中瞿瞿然。上云“目瞿”，此应云“耳瞿”，而云“心瞿”者，但耳状难明，因心至重，恻隐之惨，本瞿於心，故直云“心瞿”。<span class="q">○</span>“必有以异於人也”者，谓免丧之后，吊死问疾，其颜色戚容必有殊异於无丧之人，馀行皆应如此。独云“吊死问疾”者，以吊死问疾是哀痛之处。身又除丧，戚容应甚，故举吊死问疾言也。<span class="q">○</span>“其馀则直道而行之是也”者，其馀谓期亲以下也，则直依丧之道理而行之，於义是也。父在为母，虽期年，亦从上三年之内也。



祥，主人之除也。於夕为期，朝服。祥因其故服。<span class="q">为期，为祭期也。朝服以期，至明日而祥祭，亦朝服，始即吉，正祭服也。《丧服小记》曰“除成丧者，其祭也，朝服缟冠”是也。祭犹缟冠，未纯吉也。既祭，乃服大祥素缟麻衣。《释禫之礼》云“玄衣黄裳”，则是禫祭，玄冠矣。黄裳者，未大吉也。既祭，乃服禫服、朝服、綅冠。逾月吉祭，乃玄冠，朝服。既祭，玄端而居，复平常也。<span class="q">○</span>朝，直遥反，及下“武叔朝”皆同。禫，大感反。綅，息廉反，黑经白纬曰綅。</span>

[疏]“祥主”至“故服”。<span class="q">○</span>正义曰：“祥，主人之除也”者，言祥谓祥祭之时，主人除服之节。<span class="q">○</span>“於夕为期”者，谓於祥祭前夕，豫告明日祥祭之期。<span class="q">○</span>“朝服”者，於此为期之时，主人著朝服，谓缁衣素裳，其冠则缟冠也。<span class="q">○</span>“祥因其故服”者，谓明旦祥之时，主人因著其前夕故朝服也。<span class="q">○</span>注“为期”至“常也”。<span class="q">○</span>正义曰：“始即吉，正祭服也”者，以其往前居丧，今将除服，故云“始即吉”。於练祭之时，不著祭服。於此祥时，正著祭服，故云“正祭服”。此朝服谓之正祭服者，以诸侯、卿大夫朝服而祭，故《少牢礼》云“主人朝服”是也。按上《杂记》端衰、丧车皆无等，则祥后并禫服，尊卑上下无别，皆服此缁衣素裳也。此据诸侯、卿大夫言之，故云“正祭服”。引《丧服小记》者，证此经中“朝服”，是除成丧之服。云“祭犹缟冠，未纯吉也”者，以纯吉朝服玄冠。今著缟冠，故云“未纯吉”。云“既祭，乃服大祥素缟麻衣”者，《间传》文。以祥祭夺情，故朝服缟冠。祥祭虽讫，哀情未忘，其服稍重，故著缟冠素纰麻衣。引《释禫之礼》者，是《变除礼》也。其礼云玄衣黄裳，既著玄衣，应著玄冠，故云“则是禫祭，玄冠”矣。云“黄裳者，未大吉也”者，以大吉当玄衣素裳。今用黄裳，故云“未大吉”。云“既祭，乃服禫服、朝服、綅冠”者，亦《变除礼》文。以祥祭之后乃著大祥素缟麻衣，故知禫祭之后亦著禫服、朝服、綅冠也。云“逾月吉祭，乃玄冠朝服”者，以《少牢》吉祭朝服故也。若天子诸侯以下，各依本官吉祭之服也。云“既祭，玄端而居，复平常也”者，谓既祭之后，同平常无事之时故也。从祥至吉，凡服有六祥。祭，朝服缟冠，一也。祥讫，素缟麻衣，二也。禫祭，玄冠黄裳，三也。禫讫，朝服綅冠，四也。逾月吉祭，玄冠朝服，五也。既祭，玄端而居，六也。



子游曰：“既祥，虽不当缟者，必缟，然后反服。”<span class="q">谓有以丧事赠赗来者，虽不及时，犹变服，服祥祭之服以受之，重其礼也。其於此时始吊者，则卫将军文子之为之是矣。反服，反素缟麻衣也。</span>

[疏]“子游”至“反服”。<span class="q">○</span>正义曰：“既祥”，谓大祥之后有人以丧事来吊者。<span class="q">○</span>“虽不当缟者”，谓来吊者既晚，不正当祥祭缟冠之时。<span class="q">○</span>“必缟，然后反服”者，主人必须反著此祥服缟冠受来吊者之礼，然后反服大祥素缟麻衣之服。<span class="q">○</span>注“谓有”至“麻衣”。<span class="q">○</span>正义曰：知此“以丧事赠赗来”者，若其由未来，今始吊者，虽禫祭除丧之后，犹练冠而受吊，则卫将军文子之子是也。练重，於此禫祭之前，主人尚吉而受礼。明此来者，是於前先已来，今重至，故主人著缟冠，轻於练冠也。云“其於此时始吊者，则卫将军文子之为之”者，郑云此者，证其来虽在后，其实事不同，卫将军文子之子是除丧服之后始来吊。此据於先已来吊之，后始来赠赗也。云“反服，反素缟麻衣”者，郑恐反服，反吉服之服，此谓禫祭之前，故知反服素缟麻衣也。



当袒，大夫至，虽当踊，绝踊而拜之，反，改成踊，乃袭。<span class="q">尊大夫来，至则拜之，不待事已也。更成踊者，新其事也。<span class="q">○</span>袒音但。</span>於士，既事成踊，袭而后拜之，不改成踊。<span class="q">於士，士至也。事谓大小敛之属。</span>

[疏]“当袒”至“成踊”。<span class="q">○</span>正义曰：此一节明士有丧，大夫及士来吊之礼。<span class="q">○</span>“当袒，大夫至”者，谓士有丧，当袒之时，而大夫来吊也。崔云：“谓敛竟时也。”<span class="q">○</span>“虽当踊”者，假令大夫至，当主人踊时也。<span class="q">○</span>“绝踊而拜之”者，主人则绝止踊而拜此大夫也。<span class="q">○</span>“反，改成踊”者，反，还也。改，更也。拜大夫竟，而反还先位，更为踊，而始成踊，尊大夫之来，欲新其事也。故云“反，改成踊”。按《檀弓》云“大夫吊，当事而至则辞焉”，是当大夫绝踊，则士大小敛时，主人不出，故辞大夫也。今此云“绝踊而拜之”，故知是敛已竟，当其袒踊时出之也。<span class="q">○</span>“乃袭者”，谓更成踊竟，乃袭初袒之衣也。此云“乃袭”，则知乡者止踊拜大夫时未袭也。<span class="q">○</span>“於士，既事成踊”者，既，犹毕也。若当主人有大小敛诸事，而士来吊，则主人毕事竟而成踊，不即出拜也。然士言既事，则大夫亦然。大夫言绝踊，则士固不绝踊也。<span class="q">○</span>“袭而后拜之”者，成踊毕而袭，袭毕乃拜之也。<span class="q">○</span>“不改成踊”者，拜之而止，不更为成踊也。



上大夫之虞也，少牢；卒哭成事，附，皆大牢。下大夫之虞也，犆牲；卒哭成事，附，皆少牢。<span class="q">卒哭成事，附，言皆，则卒哭成事，附，与虞异矣。下大夫虞以犆牲，与士虞礼同与？<span class="q">○</span>犆音持。同与，音馀。</span>

[疏]“上大”至“少牢”。<span class="q">○</span>正义曰：上大夫平常吉祭，其礼少牢。虞依平常礼，故用少牢也。<span class="q">○</span>“卒哭成事，附，皆大牢”者，卒哭谓之成事，成事，成吉事也。故云“卒哭成事”。附，附庙也。<span class="q">○</span>此二祭皆大，并加一等，故皆大牢也。<span class="q">○</span>“下大夫之虞也，犆牲”者，下大夫吉祭，用少牢。今虞祭降一等，用犆牲。<span class="q">○</span>“卒哭成事，附，皆少牢”者，依平常吉祭礼也。不云“遣奠加”者，略可知也。<span class="q">○</span>注“卒哭”至“异矣”。<span class="q">○</span>正义曰：郑以《士虞礼》云：“三虞卒哭，他，用刚日。”先儒以此三虞、卒哭同是一事，郑因此经云“上大夫虞用少牢，卒哭用大牢”，其牢既别，明卒哭与虞不同。郑引此文破先儒之义，故云“卒哭成事，与虞异矣”。



祝称卜葬虞，子孙曰“哀”，夫曰“乃”，兄弟曰“某”，卜葬其兄弟曰“伯子某”。<span class="q">祝称卜葬虞者，卜葬，卜虞，祝称主人之辞也。孙谓为祖后者，称曰“哀孙某卜葬其祖某甫”。夫曰“乃某卜葬其妻某氏”。兄弟相为卜，称名而已。<span class="q">○</span>祝，之六反，徐之又反。称，昌升反，徐尺证反。</span>

[疏]“祝称”至“子某”。<span class="q">○</span>正义曰：谓卜葬择日，而卜人祝龟所称主人之辞也。而云葬虞者，虞用葬日，故并言“葬虞”也。<span class="q">○</span>“子孙曰哀”者，若子卜葬父，则祝辞称云“哀子某卜葬某父某甫”。若孙卜葬祖，则祝辞称云“哀孙某卜葬某祖某甫”。<span class="q">○</span>“夫曰乃”者，若夫卜葬其妻，则祝辞云“乃某卜葬某妻某氏”。乃者，言之助也。妻卑，故假助句以明夫之尊也。<span class="q">○</span>“兄弟曰某，卜葬其兄弟曰伯子某”者，若兄弟相为，其弟为兄，则祝辞云“某卜葬兄伯子某”。若兄为弟，则云“某卜葬其弟某”。兄弟称名，则子孙与夫皆称名，故郑注於子孙通称可知也。



古者贵贱皆杖。叔孙武叔朝，见轮人以其杖关毂而輠轮者，於是有爵而后杖也。<span class="q">记庶人失礼所由始也。叔孙武叔，鲁大夫叔孙州仇也。轮人，作车轮之官。<span class="q">○</span>关毂，工木反。輠，胡罪反，又胡瓦反，又胡管反，回也。仇音求。</span>

[疏]“古者”至“杖也”。<span class="q">○</span>正义曰：此一节记庶人失礼所由。<span class="q">○</span>“以其杖关毂而輠轮”者，关，穿也；輠，回也。谓作轮之人，以扶病之杖关穿车毂中而回转其轮。<span class="q">○</span>“於是有爵而后杖也”者，以其爵位既尊，其杖不鄙亵而许用也。



凿巾以饭，公羊贾为之也。<span class="q">记士失礼所由始也。士亲饭，必发其巾，大夫以上，宾为饭焉，则有凿巾。<span class="q">○</span>凿，在各反。饭，扶晚反，注同。</span>

[疏]“凿巾”至“之也”。<span class="q">○</span>正义曰：亦记士失礼所由也。饭，含也。大夫以上贵，故使宾为其亲含，恐尸为宾所憎秽，故设巾覆尸面，而当口凿穿之，令含得入口也。而士贱，不得使宾，则子自含其亲，不得憎秽之，故不得凿巾，但露面而含耳。於是公羊贾是士，自含其亲，而用凿巾，则是自憎秽其亲，故为失礼也。



冒者何也？所以揜形也。自袭以至小敛，不设冒则形，是以袭而后设冒也。<span class="q">言设冒者，为其形人将恶之也。袭而设冒，言后，衍字耳。<span class="q">○</span>冒，莫报反，下及注同。揜，於俭反。恶，乌路反。</span>

[疏]“冒者”至“冒也”。<span class="q">○</span>正义曰：此一经论设冒之事。<span class="q">○</span>“冒者何也”者，记人自问何以须冒。<span class="q">○</span>“所以揜形也”者，记者自答，言冒所以揜盖尸形。<span class="q">○</span>“自袭以至小敛，不设冒则形”者，若未袭之前，始死，事须沐浴。自既袭以后以至小敛之前，虽已著衣，若不设冒，则尸象形见，为人所恶。<span class="q">○</span>“是以袭而后设冒也”，言后者，衍字也。袭则设冒，至小敛之前，则以衣总覆於冒上。皇氏云“大敛脱冒”，未之闻也。



或问於曾子曰：“夫既遣而包其馀，犹既食而裹其馀与？君子既食则裹其馀乎！”<span class="q">言遣既奠而又包之，是与食於人、已而裹其馀将去何异与？君子宁为是乎？言伤廉也。<span class="q">○</span>遣，弃战反，注同。裹音果。与音馀，“何异与”同。</span>曾子曰：“吾子不见大飨乎？夫大飨，既飨，卷三牲之俎归于宾馆。父母而宾客之，所以为哀也。子不见大飨乎？”<span class="q">既飨归宾俎，所以厚之也。言父母家之主，今宾客之，是孝子哀亲之去也。<span class="q">○</span>见如字。夫音扶。卷，纪转反，又厥挽反。归如字，徐音匮，注同。</span>

[疏]“或问”至“飨乎”。<span class="q">○</span>正义曰：此一节明或人问曾子丧之遣奠之事。<span class="q">○</span>“夫既遣而包其馀，犹既食而裹其馀与”者，或人问曾子云：丧礼既设遣奠，事毕，而包裹遣奠之馀，载车之而去，犹如生人於他家既食讫、而裹其馀相似乎？故云与。<span class="q">○</span>“君子既食，则裹其馀乎”者，或人云：君子於他家既食之后，则更裹其馀食去乎？“宁有是也”，不应如此。既设遣奠，亦不应包馀而去。<span class="q">○</span>“曾子曰：吾子不见大飨乎”者，曾子答或人之问。吾，我也。子，男子美称。《仪礼》注云：“言我子，相亲之辞也。”谓或人为吾子，岂不见大飨宾客之礼乎？<span class="q">○</span>“夫大飨，既飨，卷三牲之俎归於宾馆”者，谓大飨宾客既毕，主人卷敛三牲俎上之肉，归於宾馆。<span class="q">○</span>“父母而宾客之，所以为哀也”者，己家父母今日既去，遂同宾客之疏，是孝子所以悲哀也。为此之故，包遣奠而去。<span class="q">○</span>“子不见大飨乎”者，重结前文，以语或人也。



非为人丧，问与？赐与？<span class="q">此上灭脱，未闻其首云何。是言非为人丧而问之与？人丧而赐之与？问，遗也。久无事曰问。<span class="q">○</span>为，于伪反，注及下注“为母”、“为姑姊妹”皆同。问与、赐与，并音馀，注皆同。脱音夺，下同。遗，于季反，下文皆同。</span>

[疏]“非为”至“赐与”。<span class="q">○</span>正义曰：郑云“此上灭脱，未闻其首云何”，此语接上之辞。与，语助也。岂非为人有丧而问遗之与？人之有丧而赐与之与？平敌则问，卑下则赐，故云“问与、赐与”。



三年之丧，以其丧拜，非三年之丧，以吉拜。<span class="q">谓受问、受赐者也。稽颡而后拜，曰丧拜。拜而后稽颡，曰吉拜。</span>

[疏]“三年”至“吉拜”。<span class="q">○</span>正义曰：从上问与、赐与以下至遗人可也，皆明在丧受问遗之事。此一经论身有丧，拜谢之礼。<span class="q">○</span>“三年之丧，以其丧拜”者，谓父母、长子也。其实杖期以上，皆为丧拜。非三年之丧，以吉拜者，谓不杖期。以下此义已备在《檀弓》疏。



三年之丧，如或遗之酒肉，则受之，必三辞。主人衰绖而受之。<span class="q">受之必正服，明不苟於滋味。<span class="q">○</span>必三，如字，又息暂反。</span>

[疏]“三年”至“受之”。<span class="q">○</span>正义曰：“如或遗之酒肉”至“主人衰绖而受之”者，虽受之，犹不得食也。尊者食之，乃得食肉，犹不得饮酒，故《丧大记》云“既葬，若君食之，则食之，大夫、父之友食之，则食之矣。不辟粱肉，若有酒醴则辞”是也。



如君命，则不敢辞，受而荐之。<span class="q">荐於庙，贵君之礼。</span>丧者不遗人。人遗之，虽酒肉，受也。从父、昆弟以下，既卒哭，遗人可也。<span class="q">言齐斩之丧重，志不在施惠於人。<span class="q">○</span>施，始豉反。</span>县子曰：“三年之丧如斩，期之丧如剡。”<span class="q">言其痛之恻怛有浅深也。<span class="q">○</span>县音玄。期音基，下同。剡，徐以渐反。怛，旦末反。</span>期之丧，十一月而练，十三月而祥，十五月而禫。<span class="q">此谓父在为母也。当在“练则吊”上，烂脱在此。<span class="q">○</span>禫，大感反。</span>三年之丧，虽功衰，不吊，自诸侯达诸士。如有服而将往哭之，则服其服而往。<span class="q">功衰，既练之服也。诸侯服新死者之服而往哭，谓所不臣也。</span>练则吊。<span class="q">父在为母功衰，可以吊人者，以父在，故轻於出也。然则凡齐衰十一月，皆可以出矣。</span>既葬，大功，吊，哭而退，不听事焉。<span class="q">听，犹待也。事，谓袭、敛、执綍之属。<span class="q">○</span>綍音弗。</span>期之丧未葬，吊於乡人，哭而退，不听事焉。功衰，吊，待事，不执事。<span class="q">谓为姑、姊妹无主，殡不在己族者。<span class="q">○</span>“功衰，吊”，本又作“大功衰，吊”。庾云“有大字，非”。</span>小功緦，执事，不与於礼。<span class="q">礼，馈奠也。<span class="q">○</span>与音预，下文注“不与”同。</span>相趋也，出宫而退。相揖也，哀次而退。相问也，既封而退。相见也，反哭而退。朋友，虞、附而退。<span class="q">此吊者恩薄厚、去迟速之节也。相趋，谓相闻姓名，来会丧事也。相揖，尝会於他也。相问，尝相惠遗也。相见，尝执挚相见也。附，皆当为祔。<span class="q">○</span>封，彼验反，又如字。挚音至。</span>。吊，非从主人也。四十者执綍。<span class="q">言吊者必助主人之事。从，犹随也。成人，二十以上至四十，丁壮时。</span>乡人，五十者从反哭，四十者待盈坎。<span class="q">非乡人，则长少皆反。优，远也。坎或为圹。<span class="q">○</span>坎，口敢反，下同。长少，丁丈反；下诗诏反。圹，苦晃反，又音旷。</span>

[疏]“三年”至“盈坎”。<span class="q">○</span>正义曰：从此以下，至“待盈坎”，明吊丧之节，各随文解之。<span class="q">○</span>“三年之丧，虽功衰，不吊”者，谓重丧小祥后衰与与大功同，故曰“功衰”。衰虽外轻，而痛犹内重，故不得吊人也。<span class="q">○</span>“自诸侯达诸士”者，贵贱同然，故云“自诸侯达诸士也”。<span class="q">○</span>“如有服而将往哭之，则服其服而往”者，亦贵贱同也。如有服，谓有五服之亲丧，功衰虽不吊人，若自有五服之亲丧，则往哭之。将往哭，则不著已功衰，而依彼亲之节以服之，申於骨肉之情故也。故云“则服其服而往”也。但著彼服，不著已功衰也。贺玚云：“若新死者服轻，则不为之制服。虽不为重，变而为之制服。往奔丧哭之，则蹔服所制之服。往彼哭之事毕，反服故服也。”庾氏云：“将往哭之，乃服其服者，谓小功以下之亲轻也。始闻丧，不能为之制服，至於往哭吊，乃服其服。”注《要记》通之已祥。皇氏云：“此文虽在功衰之下，而实通初丧也。假令初丧而有五属之亲死，则亦蹔服五服之服而往彼哭也。”上云“自诸侯达诸士”，然诸侯绝期，不应有诸亲始死服。今云“服其服而往”，当是敌体。及所不臣者，谓始封君，不臣诸父昆弟也。故郑明之也。<span class="q">○</span>“期之丧十一月而练，十三月而祥，十五月而禫”者，此禫杖期，主谓父在为母，亦备二祥节也。文本应在“服而往”下，烂脱故在此。<span class="q">○</span>“练则吊”者，谓至十一月小祥后，而可出吊人也。<span class="q">○</span>注“父在”至“出矣”。<span class="q">○</span>正义曰：此“练则吊”又承“十一月练”之下，故知是父在为母，以经云练，故云“功衰”也。大祥始除衰杖而练，得吊人者，以父在为母，故轻於出，言得出也。以母丧至练，父在而得出，则其馀丧，虽无父亦得出也。母既可矣，诸父灼然。<span class="q">○</span>“既葬，大功”者，谓身有大功之丧，既葬之后，往吊他丧。<span class="q">○</span>“吊，哭而退，不听事焉”者，谓吊，哭既毕而即退去，不待主人袭敛之事。期丧练，吊则亦然也。<span class="q">○</span>“期之丧未葬，吊於乡人，哭而退，不听事焉”者，谓姑、姊妹无主，为之服期丧，未至於葬，往吊於乡人之丧，哭毕则退，不听待主人袭敛之事焉。<span class="q">○</span>“功衰，吊，待事，不执事”者，谓此姑、姊妹等期丧至既，葬受以大功衰，谓之功衰。至此之后，若吊於乡人，其情稍轻於未葬之前，得待主人袭敛之事，但不亲自执事。此云“功衰”，他本或云“大功衰”。今按，郑注在此文下云“谓为姑、姊妹无主”，则此功衰还是姑、姊妹无主之功衰，不得别云“大功”也。皇氏云：“有大字者，误也。”<span class="q">○</span>注“谓为姑姊妹无主，殡不在已族者”。<span class="q">○</span>正义曰：经直云“期丧”，郑知是“姑姊妹无主”者，以前云大功既葬，始得吊人。今此经期丧未葬，已得吊人，明知此期服轻，故知是“姑姊妹无主，殡不在已族”者。女未庙见，反葬女氏之党。此姑、姊妹巳於他族成妇日久，但夫既蚤死，故摈在夫族。<span class="q">○</span>“小功緦，执事，不与於礼”者，执事，殡相也。礼，馈奠也。緦、小功服轻，故未葬便可吊人，今不论乡人之同异也。亦为彼摈相，但不得助彼馈奠耳。按《曾子问》云：“废丧服，可以与於馈奠之事乎？”孔子曰：“说衰与奠，非礼也，以摈相可也。”是摈相轻而馈奠重也。<span class="q">○</span>“相趋”至“而退”，此以下明凡吊者恩之厚薄，去留迟速之节也。<span class="q">○</span>“相趋也，出宫而退”者，相趋，谓与孝子本不相识，但相闻姓名，而来会趋丧也。情既轻，故柩出庙之宫门而遂去。<span class="q">○</span>“相揖也，哀次而退”者，相揖，谓经会他处，已相揖者也。恩微深，故待柩出至大门外之哀次而退去也。<span class="q">○</span>“相问也，既封而退”者，相问，谓曾相饷遗，恩转深，故至窆竟而退也。<span class="q">○</span>“相见也，反哭而退”者，相见，谓身轻自执挚相诣往来，恩转厚，故至葬竟，孝子反哭还至家时而退也。<span class="q">○</span>“朋友，虞附而退”者，朋友畴昔情重，生死同殷，故至主人虞附而退也。然与死者相识，其礼亦当有吊。礼，知生者吊，知死者伤。今注云吊，则知是吊生人也。<span class="q">○</span>“吊非”至“盈坎”。此一节论助葬及执事反哭之节。言吊丧者本是来助事，非为空随从主人而已。故云“非从主人也”。<span class="q">○</span>“四十者执綍”者，既助主人，故使年二十以上至四十强壮者，皆执綍也。<span class="q">○</span>“乡人五十者从反哭”者，乡人，同乡之人也。五十始衰，故待主人窆竟而孝子反哭。故乡人助葬，老者亦从孝子反也。<span class="q">○</span>“四十者待盈坎”者，谓窆竟以土盈满其坎，四十强壮，不得即反，故醋芰满坎而反也。若非乡人，则无问长少，皆从主人归，优饶远者。



丧食虽恶，必充饥，饥而废事，非礼也。饱而忘哀，亦非礼也。视不明，听不聪，行不正，不知哀，君子病之。故有疾饮酒食肉，五十不致毁，六十不毁，七十饮酒食肉，皆为疑死。<span class="q">病，犹忧也。疑，犹恐也。<span class="q">○</span>视如字，徐市志反。为，于伪反，注“为食父”、“为王父母”、“以为”、“亦为”、“不为”并同。</span>有服，人召之食，不往。大功以下，既葬，適人，人食之，其党也食之，非其党弗食也。<span class="q">往而见食，则可食也。为食而往，则不可。党，犹亲也。非亲而食，则是食於人无数也。<span class="q">○</span>人食之，音嗣，注“见食”同。</span>功衰，食菜果，饮水浆，无盐、酪，不能食食。盐、酪可也。<span class="q">功衰，齐、斩之末也。酪，酢（缺）。<span class="q">○</span>酪音洛。食食，上如字，下音嗣。酢，七故反。（缺），才代反。</span>孔子曰：“身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。”<span class="q">毁而死，是不重亲。<span class="q">○</span>疡音羊。创，初良反。</span>

[疏]“丧食”至“无子”。<span class="q">○</span>注“非亲而食，则是食於人无数也”。<span class="q">○</span>正义曰：解所以非亲不食义也。夫亲族不多，食，则其食有限。若非类而辄食，则无复限数，必忘哀也。



非从柩与反哭，无免於堩。<span class="q">言丧服出入，非此二事皆冠也。免，所以代冠，人於道路，不可以无饰。堩，道路。<span class="q">○</span>免音问，注同。堩，古邓反。</span>

[疏]“非从”至“於堩”。<span class="q">○</span>正义曰：“从柩”，谓孝子送葬从柩去时也。“与反哭”，谓葬竟孝子还时也。堩，道路也。道路不可无饰，故孝子唯送葬从柩去时及葬竟还、反哭时，於道得免而行。自非此二条，则不得免於道路也。此谓葬近而反哭者。若葬远反哭，在路则著冠，至郊则乃反著免，故《小记》云“远葬者比反哭者，皆冠，及郊而后免”是也。



凡丧，小功以上，非虞、附、练、祥无沐浴。<span class="q">言不有饰事则不沐浴。</span>

[疏]“凡丧”至“沐浴”。<span class="q">○</span>正义曰：凡居丧之礼，自小功以上恩重哀深，自宜去饰。以沐浴是自饰，故不有此数条祭事，则不自饰。言“小功以上”，则至斩同。然各在其服限如此耳。练祥不主大功、小功也。若三年之丧，虞祭之时但沐浴不栉，故《士虞礼》云“沐浴不栉”，郑注云“唯三年之丧不栉，期以下栉可也”。又《士虞礼》云：“明日，以其班祔，沐浴，栉。”注云：“弥自饰。”此虽士礼，明大夫以上亦然。



疏衰之丧，既葬，人请见之则见，不请见人。小功，请见人可也。大功不以执挚，唯父母之丧，不辟涕泣而见人。<span class="q">言重丧不行求见人尔。人来求见己，亦可以见之矣。不辟涕泣，言至哀无饰也。<span class="q">○</span>辟音避，注同。</span>

[疏]“疏衰”至“见人”。<span class="q">○</span>正义曰：此一节明在丧与人相见之义。<span class="q">○</span>“小功，请见人可也”者，轻，可请见於人。然言小功可，则大功不可也。此小功文承疏衰、既葬之下，则此小功亦谓既葬也。凡言见人者，谓与人寻常相见，不论执挚之事。故云父母之丧，不辟涕泣而见人，是寻常相见也。而皇氏以为见人谓执挚相见，若然，父母之丧，岂谓执挚见人乎？皇氏则非也。



三年之丧，祥而从政。期之丧，卒哭而从政。九月之丧，既葬而从政。小功緦之丧，既殡而从政。<span class="q">以《王制》言之，此谓庶人也。从政，从为政者，教令谓给繇役。<span class="q">○</span>期音基。繇音遥，本又作傜。</span>曾申问於曾子曰：“哭父母有常声乎？”曰：“中路婴儿失其母焉，何常声之有？”<span class="q">婴，犹鹥弥也，言其若小儿亡母啼号，安得常声乎？所谓哭不偯。<span class="q">○</span>鹥，於奚反。弥，五兮反，一音迷。啼，徒奚反，本又作谛，同。号，徐本作唬，胡刀反。偯，於岂反，下同，《说文》作<img src="pic/b15i.bmp">。</span>

[疏]注“以王”至“繇役”。<span class="q">○</span>正义曰：按《王制》云：“父母之丧，三年不从政。齐衰大功，三月不从政。”此云“期之丧，卒哭而从政。九月之丧，既葬而从政”，与《王制》不同者，此庶人，依士礼，卒哭与既葬同三月，故《王制》省文，总云“三月”也。若大夫、士三年之丧期不从政，是正礼也；卒哭，金革之事无辟，是权礼也。



卒哭而讳。<span class="q">自此而鬼神事之，尊而讳其名。</span>王父母、兄弟、世父、叔父、姑、姊妹，子与父同讳。<span class="q">父为其亲讳，则子不敢不从讳也。谓王父母以下之亲讳，是谓士也。天子、诸侯讳群祖。</span>母之讳，宫中讳。妻之讳，不举诸其侧。与从祖昆弟同名，则讳。<span class="q">母之所为其亲讳，子孙於宫中不言。妻之所为其亲讳，夫於其侧亦不言也。孝子闻名心瞿，凡不言人讳者，亦为其相感动也。子与父同讳，则子可尽曾祖之亲也。从祖昆弟在其中，於父轻，不为讳；与母、妻之亲同名重，则讳之。</span>

[疏]“卒哭而讳”至“则讳”。<span class="q">○</span>正义曰：此一节论亲戚死亡讳辟名之事，各随文解之。<span class="q">○</span>“卒哭而讳”者，谓卒哭之前，犹以生礼事之。卒哭之后，去生渐远，以鬼道事之，故讳其名。<span class="q">○</span>“王父母”者，谓父之王父母，於己为曾祖父母，正服小功，不合讳也。以父为之讳，故子亦自於父而讳之。“兄弟”者，是父之兄弟，於己为伯叔，正服期，父亦为之期，是子与父同是有讳也。“世父、叔父”者，是父之世父、叔父，於己是从祖也，正服小功，不合讳。以父为之讳，故己从父而讳。“姑”者，谓父之姑也，於己为从祖姑，在家正服小功，出嫁緦麻，不合讳。以父为之讳，故己从父而讳。“姊妹”者，谓父之姊妹，於己为姑。在家正服期，出嫁大功九月，是己与父同为之讳也。<span class="q">○</span>“子与父同讳”者，言此等之亲，子之与父同为之讳。<span class="q">○</span>注“父为”至“群祖”。<span class="q">○</span>正义曰：云“父为其亲讳，则子不敢不从讳也”者，谓父之王父母、世父、叔父及姑等於己小功以下，不合讳，但父为之讳，故子不敢不从讳。其父之兄弟及姊妹己为合讳，不假从父而讳。郑此注者，据己不合讳者而言之也。云“谓王父母以下之亲讳，是谓士也”者，此士者，谓父身也。以父身是士，故讳王父。若是庶人子，不逮事父母，则不讳王父母也。直云“王父母以下”足矣，复云“之亲讳”者，父之世父，叔父与姑等皆是王父所生，今为之讳，故云“王父母以下之亲讳”也。云“天子诸侯讳群祖”者，以其“天子七庙，诸侯五庙”，故知讳群祖。<span class="q">○</span>“母之讳，宫中讳”者，谓母所为其亲讳，其子於一宫之中，为讳而不言也。<span class="q">○</span>“妻之讳，不举诸其侧”者，谓妻诸亲之讳，其夫不得称举其辞於其妻之侧，但不得在侧言之，则於宫中、远处得言之也。<span class="q">○</span>“与从祖昆弟同名，则讳”者，谓母与妻二者之讳与己从祖昆弟名同，则为之讳。不但宫中、旁侧，其在馀处皆讳之。<span class="q">○</span>注“子与”至“讳之”。<span class="q">○</span>正义曰：云“子与父同讳，则子可尽曾祖之亲也”者，父为王父讳，於子则为曾祖父之伯叔及姑，则是子曾祖之亲，故云“子与父同讳，则子不尽曾祖之亲也”，前经所云者是也。云“从祖昆弟在其中”者，从祖昆弟共同曾祖之亲，故云“在其中”。云“於父轻，不为讳”者，从祖昆弟於父言之，是父之同堂兄弟子也。父服小功，不为之讳，己又不得从父而讳。若“与母、妻之亲同名重，则讳之”，重，谓重累，谓母、妻讳与从祖昆弟名相重累，则讳之。不但为母、妻而讳，若从祖昆弟身死，亦为讳。故云於父轻，不为之讳；与母、妻之亲同名重，则讳之。观检注意，是为从祖昆弟讳而生文也。



以丧冠者，虽三年之丧可也。既冠於次，入哭踊三者三，乃出。<span class="q">言虽者，明齐衰以下，皆可以丧冠也。始遭丧，以其冠月，则丧服因冠矣。非其冠月，待变除卒哭而冠。次，庐也。虽，或为唯。<span class="q">○</span>冠，古乱反，下及注皆同。三，息暂反。</span>

[疏]“以丧”至“乃出”。<span class="q">○</span>正义曰：自此以下，明遭丧冠取之节，今各随文解之。<span class="q">○</span>“以丧冠者，虽三年之丧可也”者，谓将欲加冠而值其丧，则当成服之时，因丧服加冠。非但轻服得冠，虽有三年重丧亦可为。因丧服而冠，故云“可也”。<span class="q">○</span>“既冠於次”者，此谓加冠於庐次之中。若齐衰以下，加冠於次舍之处。<span class="q">○</span>“入哭踊三者三，乃出”者，谓既冠之后，入於丧所，哭而跳踊。谓每哭一节而三踊，如此者三，凡为九踊，乃出就次所。<span class="q">○</span>注“言虽”至“庐也”。<span class="q">○</span>正义曰：经云“虽三年之丧可也”，故知三年以下，皆得因丧而冠也。云“始遭丧，以其冠月，则丧服因冠矣”者，知当冠月则丧服因冠者，以《曾子问》云：将冠子未及期日而有齐衰、大功、小功之丧，则因丧服而冠。言未及期日，期及月，可知但未及冠之日耳。以此言之，知冠月则可冠也。云“非其冠月，待变除卒哭而冠”者，按《夏小正》二月“绥多士女”，是冠用二月。假令正月遭丧，则二月不得因丧而冠，必待变除受服之节乃可冠矣。云“次庐也”者，据重服而言也。



大功之末，可以冠子，可以嫁子。父小功之末，可以冠子，可以嫁子，可以取妇。己虽小功，既卒哭，可以冠，取妻，下殇之小功则不可。<span class="q">此皆谓可用吉礼之时。父大功卒哭，而可以冠子、嫁子。小功卒哭，而可以取妇。己大功卒哭，而可以冠子，小功卒哭，而可以取妻，必偕祭乃行也。下殇小功，齐衰之亲，除丧而后可为昏礼。凡冠者，其时当冠，则因丧而冠之。<span class="q">○</span>取，七住反，又如字。</span>

[疏]“大功”至“不可”。<span class="q">○</span>正义曰：“大功之末，可以冠子，可以嫁子”者，末谓卒哭之后，谓已有大功之丧，既卒哭，可以冠子、嫁子也。<span class="q">○</span>“父小功之末，可以冠子，可以嫁子，可以取妇”者，谓父有小功，丧末可以冠子，可以嫁子，可以取妇。“大功之末”，云身不云父；“小功之末”，云父不以身，互而相通。是嫁及冠，於身大功之末，可以冠子、嫁子。小功之末，非但得冠子、嫁子，复可取妇。所以取妇必在小功之末者，以取妇有酒食之会，集乡党僚友，涉近欢乐，故小功之末乃可得为也。<span class="q">○</span>“己虽小功，既卒哭，可以冠，取妻”者，以前文云“父小功之末，可以取妇”，恐己有小功，於情为重，不得冠、取，故云己身虽同有小功，既卒哭之后，可以冠、取。此文云“既卒哭”，明上云“末”者，并卒哭后也。<span class="q">○</span>“下殇之小功则不可”者，谓其馀小功可以冠、取。若本服齐衰下殇，降在小功者，则不可。不可者，不可冠、嫁也。以本服是齐衰，重故也。若其长殇、中殇之大功者，庾氏注《要记》云“卒哭之后，则得与寻常大功同，於大功之末，可以身自冠、嫁。所以然者，虽本期年，但降在大功，其服稍伸，故得冠、嫁也”。贺氏云：“小功下殇，本是期亲，以其重，故不得冠、取。”推此而言之，降在大功，理不得冠、嫁矣。今谓齐衰下殇尚不可冠、取，而况齐衰长殇、中殇，降在大功，何可冠、嫁？庾记非也，今从贺义。<span class="q">○</span>注“父大”至“冠之”。<span class="q">○</span>正义曰：“父大功卒哭，而可以冠子、嫁子。小功卒哭，而可以取妇”者，以经文大功据己身，小功据其父。今郑同之，谓父及己身俱有大功之末，小功之末，故又注云“己大功卒哭，而可以冠子。小功卒哭，而可以取妻”，是父子同也。云“必偕祭乃行也”者，偕，俱也。父是大功之末，己亦是大功之末，乃得行此冠子、嫁子，父小功之末，己亦小功之末，可以嫁取。必父子俱然，乃得行事，故云“必偕祭乃行”。知父子俱大功小功者，若姑及姊妹出適，父子俱为大功。若从祖兄弟，父为之小功，己亦为之小功，是父子其服同也。若父有齐衰，子有大功，则不可。若父有大功，子有小功，可以冠、嫁，未可以取妇。必父子俱有小功之末，可以取妇。若父是小功，己在緦麻，灼然合取可知。又按正本云“必偕祭乃行”者，言为诸吉礼，必待祭讫乃行也。云“下殇小功，齐衰之亲，除丧而后可为昏礼”者，言除讫可为昏礼，则未除丧不可为昏礼。经云“小功则不可”者，唯谓昏也，其冠、嫁则可也。云“凡冠者，其时当冠，则因丧而冠之”者，郑以经云大功、小功之末，可以吉冠。则大功、小功之初，当冠之时，则因丧服而冠矣。前经云“以丧冠者，虽三年之丧可也”者，特据重服丧中可冠，恐轻服大功、小功者在丧不合冠，故郑於注特明之。