---
title: 卷九·子罕第九
category: 论语注疏
author: 魏·何晏(注), 宋·邢昺(疏)
date: 2014-05-26 23:14:00 +0800
permalink: /books/Analects/11.html
layout: book_page
---

<span class="s3">●卷九·子罕第九</span>




　　[疏]○正义曰：此篇皆论孔子之德行也，故以次泰伯、尧、禹之至德。

 
　　子罕言利与命与仁。<span class="q">罕者，希也。利者，义之和也。命者，天之命也。仁者，行之盛也。寡能及之，故希言也。</span>

 
　　[疏]“子罕言利与命与仁”。

 
　　○正义曰：此章论孔子希言难及之事也。罕，希也。与，及也。利者，义之和也。命者，天之命也。仁者，行之盛也。孔子以其利、命、仁三者常人寡能及之，故希言也。

 
　　○注“罕者”至“言也”。

 
　　○正义曰：《释诂》云：“希，罕也。”转互相训，故罕得为希也。云“利者，义之和也”者，《乾卦·文言》文也。言天能利益庶物，使物各得其宜而和同也。此云利者，谓君子利益万物，使物各得其宜，足以和合於义，法天之利也。云“命者，天之命也”者，谓天所命生人者也。天本无体，亦无言语之命，但人感自然而生，有贤愚、吉凶、穷通、夭寿，若天之付命遣使之然，故云天之命也。云“仁者，行之盛也”者，仁者爱人以及物，是善行之中最盛者也。以此三者，中知以下寡能及知，故孔子希言也。

 
　　达巷党人曰：“大哉孔子！博学而无所成名。”<span class="q">郑曰：“达巷者，党名也。五百家为党，此党之人，美孔子博学道艺，不成一名而已。”</span>子闻之，谓门弟子曰：“吾何执？执御乎？执射乎？吾执御矣。”<span class="q">郑曰：“闻人美之，承之以谦。吾执御，欲名六艺之卑也。”</span>

 
　　[疏]“达巷”至“御矣”。

 
　　○正义曰：此章论孔子道艺该博也。“达巷党人曰：大哉孔子！博学而无所成名”者，达巷者，党名也。五百家为党。此党之人，美孔子博学道艺，不成一名而已。“子闻之，谓门弟子曰：吾何执？执御乎？执射乎？吾执御矣”者，孔子闻人美之，承之以谦，故告谓门弟子曰：“我於六艺之中，何所执守乎？但能执御乎？执射乎？”乎者，疑而未定之辞。又复谦指云：“吾执御矣。”以为人仆御，是六艺之卑者，孔子欲名六艺之卑，故云“吾执御矣。”谦之甚矣。

 
　　子曰：“麻冕，礼也。今也纯，俭，吾从众。<span class="q">孔曰：“冕，缁布冠也，古者绩麻三十升布以为之。纯，丝也。丝易成，故从俭。”</span>拜下，礼也。今拜乎上，泰也。虽违众，吾从下。”<span class="q">王曰：“臣之与君行礼者，下拜然後升成礼。时臣骄泰，故於上拜。今从下，礼之恭也。”</span>

 
　　[疏]“子曰”至“从下”。

 
　　○正义曰：此章作孔子从恭俭。“麻冕，礼也。今也纯，俭，吾从众”者，冕，缁布冠也。古者绩麻三十升布以为之，故云“麻冕，礼也。”今也，谓当孔子时。纯，丝也。丝易成，故云纯，俭。用丝虽不合礼，以其俭易，故孔子从之也。“拜下，礼也。今拜乎上，泰也。虽违众，吾从下”者，礼，臣之与君行礼者，下拜然後升成拜，是礼也。今时之臣，皆拜於上长骄泰也。孔子以其骄泰则不孙，故违众而从下拜之礼也。下拜，礼之恭故也。

 
　　○注“孔曰”至“从俭”。

 
　　○正义曰：云“冕，缁布冠也”者，冠者，首服之大名；冕者，冠中之别号，故冕得为缁布冠也。《士冠礼》曰：“陈服，缁布冠頍项青组，缨属于頍。”记曰：“始冠缁布之冠也。大古冠布，齐则缁之，其緌也，孔子曰：‘吾未之闻也。冠而敝之，可也。’”云“古者绩麻三十升布以为之”者，郑注《丧服》云：“布八十缕为升。”

 
　　○注“王曰”至“恭也”。

 
　　○正义曰：云“臣之与君行礼者，下拜然後升成礼”者，案《燕礼》，君燕卿大夫之礼也。其礼云：“公坐取大夫所媵觯兴，以酬宾。宾降西阶下，再拜稽首。公命小臣辞，宾升成拜。”郑注：“升成拜，复再拜稽首也。先时君辞之，於礼若未成然。”又《觐礼》：“天子赐侯氏以车服。诸公奉箧服，如命书于其上。升自西阶东面，大史氏右。侯氏升西面立，大史述命。侯氏降两阶之间，北面再拜稽首，升成拜。”皆是臣之与君行礼，下拜然後升成礼也。

 
　　子绝四：毋意，<span class="q">以道为度，故不任意。</span>毋必，<span class="q">用之则行，舍之则藏，故无专必。</span>毋固，<span class="q">无可无不可，故无固行。</span>毋我。<span class="q">述古而不自作处，群萃而不自异，唯道是从，故不有其身。</span>

 
　　[疏]“子绝四：毋意，毋必，毋固，毋我。

 
　　○正义曰：此章论孔子绝去四事，与常人异也。毋，不也。我，身也。常人师心徇惑，自任已意。孔子以道为度，故不任意。常人行藏不能随时用舍，好自专必。惟孔子用之则行，舍之则藏，不专必也。常人之情，可者与之，不可者拒之，好坚固其所行也。孔子则无可无不可，不固行也。人多制作自异，以擅其身。孔子则述古而不自作处，群众萃聚，和光同尘，而不自异，故不有其身也。

 
　　子畏於匡，<span class="q">包曰：“匡人误围夫子，以为阳虎。阳虎曾暴於匡，夫子弟子颜克时又与虎俱行。後克为夫子御，至於匡。匡人相与共识克，又夫子容貌与虎相似，故匡人以兵围之。”</span>曰：“文王既没，文不在兹乎？<span class="q">孔曰：“兹，此也。言文王虽已死，其文见在此。此，自谓其身。”</span>天之将丧斯文也，後死者不得与於斯文也。<span class="q">孔曰：“文王既没，故孔子自谓後死。言天将丧此文者，本不当使我知之。今使我知之，未欲丧也。”</span>天之未丧斯文也，匡人其如予何？”<span class="q">马曰：“其如予何者，犹言奈我何也。天之未丧此文，则我当传之。匡人欲奈我何，言其不能违天以害已也。”</span>

 
　　[疏]“子畏”至“予何”。

 
　　○正义曰：此章记孔子知天命也。“子畏於匡”者，谓匡人以兵围孔子，记者以众情言之，故云“子畏於匡”。其实孔子无所畏也。“曰“文王既没，文不在兹乎”者，孔子以弟子等畏惧，故以此言谕之。兹，此也。言文王虽已死，其文岂不见在我此身乎？言其文见在我此身也。“天之将丧斯文也，後死者不得与於斯文也”者，後死者，孔子自谓也。以文王既没，故孔子自谓已为後死者。言天将丧此文者，本不当使我与知之。今既使我知之，是天未欲丧此文也。“天之未丧斯文也，匡人其如予何”者，如予何，犹言奈我何也。天之未丧此文，则我当传之。匡人其欲奈我何，言匡人不能违天以害已也。

 
　　○注“包曰”至“围之”。

 
　　○正义曰：此注皆约《世家》，述其畏匡之由也。案《世家》云：“孔子去卫。将适陈，过匡。颜克为仆，以策指之曰：‘昔日吾入此，由彼缺也。’匡人闻之，以为鲁之阳虎。阳虎尝暴匡人，匡人於是遂止孔子。孔子状貌类阳虎，拘焉五日。匡人拘孔子益急，弟子惧。孔子曰：‘文王既没，文不在兹乎？’”已下文与此正同，是其事也。

 
　　大宰问於子贡曰：“夫子圣者与？何其多能也？”<span class="q">孔曰：“大宰，大夫官名，或吴或宋，未可分也。疑孔子多能於小艺。”</span>子贡曰：“固天纵之将圣，又多能也。”<span class="q">孔曰：“言天固纵大圣之德，又使多能也。”</span>子闻之，曰：“大宰知我乎！吾少也贱，故多能鄙事。君子多乎哉？不多也。”<span class="q">包曰：“我少小贫贱，常自执事，故多能为鄙人之事。君子固不当多能。”</span>

 
　　[疏]“大宰”至“多也”。

 
　　○正义曰：此章论孔子多小艺也。“大宰问於子贡曰：夫子圣者与？何其多能也”者，大宰，大夫官名。大宰之意，以为圣人当务大忽小，今夫子既曰圣者与，又何其多能小艺乎？以为疑，故问於子贡也。“子贡曰：固天纵之将圣，又多能也”者，将，大也。言天固纵大圣之德，又使多能也。“子闻之曰：大宰知我乎”者，孔子闻大宰疑已多能非圣，故云：知我乎。谦谦之意也。“吾少也贱，故多能鄙事”者，又说以多能之由也。言我自小贫贱，常自执事，故多能为鄙人之事也。“君子多乎哉，不多也”者，又言圣人君子当多能乎哉？言君子固不当多能也。今已多能，则为非圣，所以为谦谦也。

 
　　○注“孔曰”至“小艺”。

 
　　○正义曰：云“大宰，大夫官名”者，案《周礼》，大宰六卿之长，卿即上大夫也，故云大夫官名也。云“或吴或宋，未可分也”者，以当时惟吴、宋二国上大夫称大宰，诸国虽有大宰，非上大夫，故云“或吴或宋，未可分也”。郑云“是吴大宰嚭也”。以《左传》哀十二年，“公会吴于橐皋，吴子使大宰嚭请寻盟。公不欲，使子贡对”，又子贡尝适吴，故郑以为是吴大宰嚭也。

 
　　牢曰：“子云：‘吾不试，故艺。’”<span class="q">郑曰：“牢，弟子子牢也。试，用也。言孔子自云，我不见用，故多技艺。”</span>

 
　　[疏]“牢曰：子云：吾不试，故艺”。

 
　　○正义曰：此章论孔子多技艺之由，但与前章异时而语，故分之。牢，弟子琴牢也。试，用也。言孔子自云：“我不见用於时，故多能技艺。”

 
　　○注“牢，弟子子牢也”。

 
　　○正义曰：《家语·弟子篇》云：“琴牢，卫人也，字子开，一字张。”此云弟子子牢，当是耳。

 
　　子曰：“吾有知乎哉？无知也。<span class="q">知者，知意之知也。知者言未必尽，今我诚尽。</span>有鄙夫问於我，空空如也。我叩其两端而竭焉。”<span class="q">孔曰：“有鄙夫来问於我，其意空空然，我则发事之终始两端以语之，竭尽所知，不为有爱。”</span>

 
　　[疏]“子曰”至“竭焉”。

 
　　○正义曰：此章言孔子教人必尽其诚也。“子曰：吾有知乎哉？无知也”者，知者，意之所知也。孔子言，我有意之所知，不尽以教人乎哉？无之也。常人知者言未必尽，今我诚尽也。“有鄙夫问於我，空空如也。我叩其两端而竭焉”者，此举无知而诚尽之事也。空空，虚心也。叩，发动也。两端，终始也。言设有鄙贱之夫来问於我，其意空空然，我则发事之终始两端以告语之，竭尽所知，不为有爱。言我教鄙夫尚竭尽所知，况知礼义之弟子乎。明无爱惜乎其意之所知也。

 
　　○注“知者”至“诚尽”。

 
　　○正义曰：云“知者，知意之知也”者，知意之知，犹言意之所知也。云“知者言未必尽”者，言他人之短者，言之以教人，未必竭尽所知，谓多所爱惜也。云“今我诚尽”者，谓孔子言今我教人实尽其意之所知，无爱惜也，故云无知也。

 
　　子曰：“凤鸟不至，河不出图，吾已矣夫！”<span class="q">孔曰：“圣人受命则凤鸟至，河出图。今天无此瑞。‘吾已矣夫’者，伤不得见也。河图，八卦是也。”</span>

 
　　[疏]“子曰：凤鸟不至，河不出图，吾已矣夫！”

 
　　○正义曰：此章言孔子伤时无明君也。圣人受命则凤鸟至，河出图。今天无此瑞，则时无圣人也。故叹曰：“吾已矣夫”，伤不得见也。

 
　　○注“孔曰”至“是也”。

 
　　○正义曰：云“圣人受命则凤鸟至，河出图”者，《礼器》云：“升中於天而凤皇降。”《援神契》云：“德至鸟兽则凤皇来。”天老曰：“凤象：麟前鹿後，蛇颈鱼尾，龙文龟背，燕含鸡喙，五色备举。出於东方君子之国，翔四海之外，过昆仑，饮砥柱，濯羽弱水，莫宿丹穴。见则天下大安宁。”郑玄以为，河图、洛书，龟龙衔负而出，如《中候》所说“龙马衔甲，赤文绿色，甲似龟背，袤广九尺，上有列宿斗正之度，帝王录纪兴亡之数”是也。孔安国以为河图即八卦，是也。

 
　　子见齐衰者、冕衣裳者与瞽者，<span class="q">包曰：“冕者，冠也，大夫之服。瞽，盲也。</span>见之，虽少，必作；过之，必趋。<span class="q">包曰：“作，起也；趋，疾行也。此夫子哀有丧，尊在位，恤不成人。”</span>

 
　　[疏]“子见”至“必趋”。

 
　　○正义曰：此章言孔子哀有丧，尊在位，恤不成人也。“子见齐衰者、冕衣裳者与瞽”者，齐衰，周亲之丧服也。言齐衰，则斩衰从可知也。冕，冠也，大夫之服也。瞽，盲也。“见之，虽少，必作；过之，必趋”者，作，起也；趋，疾行也。言夫子见此三种之人，虽少，坐则必起，行则必趋。

 
　　颜渊喟然叹曰：“<span class="q">喟，叹声。</span>仰之弥高，钻之弥坚。<span class="q">言不可穷尽。</span>瞻之在前，忽焉在後。<span class="q">言恍惚不可为形象。</span>夫子循循然善诱人，<span class="q">循循，次序貌。诱，进也。言夫子正以此道进劝人有所序。</span>博我以文，约我以礼，欲罢不能。既竭吾才，如有所立卓尔，虽欲从之，末由也已。”<span class="q">孔曰：“言夫子既以文章开博我，又以礼节节约我，使我欲罢而不能。已竭我才矣，其有所立则又卓然不可及。言已虽蒙夫子之善诱，犹不能及夫子之所立。”</span>

 
　　[疏]“颜渊”至“也已”。

 
　　○正义曰：此章美夫子之道也。“颜渊喟然叹曰：仰之弥高，钻之弥坚。瞻之在前，忽焉在後”者，喟，叹声也。弥，益也。颜渊喟然发叹，言夫子之道高坚不可穷尽，恍惚不可为形象，故仰而求之则益高，钻研求之则益坚，瞻之似若在前，忽然又复在後也。“夫子循循然善诱人”者，循循，次序貌；诱，进也。言夫子以此道教人，循循然有次序，可谓善进劝人也。“博我以文，约我以礼，欲罢不能。既竭吾才，如有所立卓尔，虽欲从之，末由也已”者，末，无也。言夫子既开博我以文章，又节约我以礼节，使我欲罢止而不能。已竭尽我才矣，其夫子更有所创立，则又卓然绝异，已虽欲从之，无由得及。言已虽蒙夫子之善诱，犹不能及夫子之所立也。

 
　　子疾病，<span class="q">包曰：“疾甚曰病。”</span>子路使门人为臣。<span class="q">郑曰：“孔子尝为大夫，故子路欲使弟子行其臣之礼。”</span>病间，曰：“久矣哉，由之行诈也！无臣而为有臣。吾谁欺？欺天乎？<span class="q">孔曰：“少差曰间。言子路久有是心，非今日也。”</span>且予与其死於臣之手也，无宁死於二三子之手乎！<span class="q">马曰：“无宁，宁也；二三子，门人也。就使我有臣而死其手，我宁死於弟子之手乎！”</span>且予纵不得大葬，<span class="q">孔曰：“君臣礼葬。”</span>予死於道路乎？”<span class="q">马曰：“就使我不得以君臣礼葬，有二三子在，我宁当忧弃於道路乎？”</span>

 
　　[疏]“子疾”至“路乎”。

 
　　○正义曰：此章言孔子不欺也。“子疾病”者，疾甚曰病。“子路使门人为臣”者，以孔子尝为鲁大夫，故子路欲使弟子行其家臣之礼，以夫子为大夫君也。“病间，曰：久矣哉，由之行诈也”者，少差曰间。当其疾甚时，子路以门人为臣，夫子不知。及病少差，知之，乃责之，言子路久有是诈欺之心，非今日也，故云“久矣哉，由之行诈也！”“无臣而为有臣。吾谁欺？欺天乎”者，言我既去大夫，是无臣也。女使门人为臣，是无臣而为有臣。如此行诈，人盖知之，是人不可欺，故云吾谁欺。既人不可欺，乃欲远欺天乎？“且予与其死於臣之手也，无宁死於二三子之手乎”者，无宁，宁也；二三子，门人也。言就使我有臣，且我等其死於臣之手，宁如死於其弟子之手乎？“且予纵不得大葬，予死於道路乎”者，大葬，谓君臣礼葬。言且就使我纵不得以君臣礼葬，有二三子在，我宁当忧弃於道路乎？言必不至死於道路也。

 
　　子贡曰：“有美玉於斯，韫椟而藏诸？求善贾而沽诸？”<span class="q">马曰：“韫，藏也。椟，匮也。谓藏诸匮中沽卖也。得善贾，宁肯卖之邪？”</span>子曰：“沽之哉！沽之哉！我待贾者也。”<span class="q">包曰：“沽之哉，不

 
　　衒卖之辞。我居而待贾。”</span>

 
　　[疏]“子贡”至“者也”。

 
　　○正义曰：此章言孔子藏德待用也。“子贡曰：有美玉於斯，韫椟而藏诸？求善贾而沽诸”者，子贡欲观孔子圣德藏用何如，故托玉以谘问也。韫，藏也。椟，匮也。诸，之。沽，卖也。言人有美玉於此，藏在椟中而藏之，若求得善贵之贾，宁肯卖之邪？君子於玉比德。子贡之意，言夫子有美德而怀藏之，若人虚心尽礼求之，夫子肯与之乎？“子曰：沽之哉！沽之哉！我待贾者也”者，孔子答言，我卖之哉。不

 
　　衒卖之辞。虽不衒卖，我居而待贾。言有人虚心尽礼以求我道，我即与之而不吝也。

 
　　子欲居九夷。<span class="q">马曰：“九夷，东方之夷，有九种。”</span>或曰：“陋，如之何？”子曰：“君子居之，何陋之有？”<span class="q">马曰：“君子所居则化。”</span>

 
　　[疏]“子欲”至“之有”。

 
　　○正义曰：此章论孔子疾中国无明君也。“子欲居九夷”者，东方之夷有九种。孔子以时无明君，故欲居东夷。“或曰：陋，如之何”者，或人谓孔子言，东夷僻陋无礼，如何可居？“子曰：君子居之，何陋之有”者，孔子答或人言，君子所居则化，使有礼义，故云何陋之有。

 
　　○注“马曰：九夷，东方之夷，有九种”。

 
　　○正义曰：案《东夷传》云：“夷有九种，曰畎夷，于夷，方夷，黄夷，白夷，赤夷，玄夷，风夷，阳夷。”又一曰玄菟，二曰乐浪，三曰高丽，四曰满饰，五曰凫臾，六曰索家，七曰东屠，八曰倭人，九曰天鄙。

 
　　子曰：“吾自卫反鲁，然後乐正，《雅》、《颂》各得其所。”<span class="q">郑曰：“反鲁，哀公十一年冬，是时道衰乐废，孔子来还，乃正之，故《雅》、《颂》各得其所。”</span>

 
　　[疏]“子曰：吾自卫反，鲁然後乐正，《雅》、《颂》各得其所。”

 
　　○正义曰：此章记孔子言正废乐之事也。孔子以定十四年去鲁，应聘诸国。鲁哀公十一年，自卫反鲁，是时道衰乐废，孔子来还，乃正之，故《雅》、《颂》各得其所也。

 
　　○注“反鲁，鲁哀公十一年冬”。

 
　　○正义曰：案《左传》哀十一年冬，“卫孔文子之将攻大叔也，访於仲尼。仲尼曰：‘胡簋之事则尝学之矣，甲兵之事未之闻也。’退，命驾而行，曰：‘鸟则择木，木岂能择鸟？’文子遽止之曰：‘圉岂敢度其私，访卫国之难也。’将止，鲁人以币召之，乃归。”杜注云：“於是自卫反鲁，乐正，《雅》、《颂》各得其所。”是也。

 
　　子曰：“出则事公卿，入则事父兄，丧事不敢不勉，不为酒困，何有於我哉？”<span class="q">马曰：“困，乱也。”</span>

 
　　[疏]“子曰：出则事公卿，入则事父兄，丧事不敢不勉，不为酒困，何有於我哉？”

 
　　○正义曰：此章记孔子言忠顺孝悌哀丧慎酒之事也。困，乱也。言出仕朝廷，则尽其忠顺以事公卿也；入居私门，则尽其孝悌以事父兄也；若有丧事，则不敢不勉力以从礼也，未尝为酒乱其性也。他人无是行，於我，我独有之，故曰：何有於我哉。

 
　　子在川上曰：“逝者如斯夫！不舍昼夜。”<span class="q">包曰：“逝，往也。言凡往也者如川之流。”</span>

 
　　[疏]“子在川上曰：逝者如斯夫！不舍昼夜”。

 
　　○正义曰：此章记孔子感叹时事既往，不可追复也。逝，往也。夫子因在川水之上，见川水之流迅速，且不可追复，故感之而兴叹，言凡时事往者，如此川之流夫，不以昼夜而有舍止也。

 
　　子曰：“吾未见好德如好色者也。”<span class="q">疾时人薄於德而厚於色，故发此言。</span>

 
　　[疏]“子曰：吾未见好德如好色者也”。

 
　　○正义曰：此章孔子疾时人薄於德而厚於色也。

 
　　子曰：“譬如为山，未成一篑，止，吾止也。<span class="q">包曰：“篑，土笼也。此劝人进於道德。为山者，其功虽已多，未成一笼而中道止者，我不以其前功多而善之，见其志不遂，故不与也。”</span>譬如平地，虽覆一篑，进，吾往也。”<span class="q">马曰：“平地者将进加功，虽始覆一篑，我不以其功少而薄之，据其欲进而与之。”</span>

 
　　[疏]“子曰”至“往也”。

 
　　○正义曰：此章孔子劝人进於道德也。“譬如为山，未成一篑，止，吾止也”者，篑，土笼也。言人之学道，垂成而止，前功虽多，吾不与也。譬如为山者，其功虽已多，未成一笼，而中道止者，我不以其前功多而善之，见其志不遂，故吾止而不与也。“譬如平地，虽覆一篑，进，吾往也”者，言人进德修业，功虽未多，而强学不息，则吾与之也。譬如平地者，将进加功，虽始覆一篑，我不以其功少而薄之，据其欲进，故吾则往而与之也。

 
　　子曰：“语之而不惰者，其回也与！”<span class="q">颜渊解，故语之而不惰。馀人不解，故有惰语之时。</span>

 
　　[疏]“子曰：语之而不惰者，其回也与！”

 
　　○正义曰：此章美颜回也。惰，谓懈惰也。言馀人不能尽解，故有懈惰於夫子之语时。其语之而不懈惰者，其唯颜回也与，颜渊解故也。

 
　　子谓颜渊，曰：“惜乎！吾见其进也，未见其止也。”<span class="q">包曰：“孔子谓颜渊进益未止，痛惜之甚。”</span>

 
　　[疏]“子谓颜渊，曰：惜乎！吾见其进也，未见其止也”。

 
　　○正义曰：此章以颜回早死，孔子於後叹惜之也。孔子谓颜渊进益未止，痛惜之甚也。

 
　　子曰：“苗而不秀者有矣！夫秀而不实者有矣夫！”<span class="q">孔曰：“言万物有生而不育成者，喻人亦然。”</span>

 
　　[疏]“子曰：苗而不秀者有矣夫！秀而不实者有矣夫！”

 
　　○正义曰：此章亦以颜回早卒，孔子痛惜之，为之作譬也。言万物有生而不育成者，喻人亦然也。

 
　　子曰：“後生可畏，焉知来者之不如今也？<span class="q">後生谓年少。</span>四十、五十而无闻焉，斯亦不足畏也已矣。”

 
　　[疏]“子曰”至“也已”。

 
　　○正义曰：此章劝学也。“子曰：後生可畏，焉知来者之不如今也”者，後生谓年少也。言年少之人，足以积学成德，诚可畏也，安知将来者之道德不如我今日也？“四十、五十而无闻焉，斯亦不足畏也已”者，言年少时不能积学成德，至於四十、五十而令名无闻，虽欲强学，终无成德，故不足畏也。

 
　　子曰：“法语之言，能无从乎？改之为贵。<span class="q">孔曰：“人有过，以正道告之，口无不顺从之，能必自改之，乃为贵。”</span>巽与之言，能无说乎？绎之为贵。<span class="q">马曰：“巽，恭也。谓恭孙谨敬之言，闻之无不说者，能寻绎行之，乃为贵。”</span>说而不绎，从而不改，吾末如之何也已矣。”

 
　　[疏]“子曰”至“已矣”。

 
　　○正义曰：此章贵行也。“子曰：法语之言，能无从乎？改之为贵”者，谓人有过，以礼法正道之言告语之，当时口无不顺从之者。口虽服从，未足可贵，能必自改之，乃为贵耳。“巽与之言，能无说乎？绎之为贵”者，巽，恭也；绎，寻绎也。谓以恭孙谨敬之言教与之，当时闻之，无不喜说者。虽闻之喜说，未足可贵，必能寻绎其言行之，乃为贵也。“说而不绎，从而不改，吾末如之何也已矣”者，谓口虽说从，而行不寻绎追改，疾夫形服而心不化，故云末如之何，犹言不可奈何也。

 
　　子曰：“主忠信，毋友不如已者，过则勿惮改。”<span class="q">慎所主友，有过务改，皆所以为益。</span>

 
　　[疏]“子曰：主忠信，毋友不如己者，过则勿惮改”。

 
　　○正义曰：此章戒人忠信改过也。主犹亲也。惮犹难也。言凡所亲狎，皆须有忠信者也，无得以忠信不如己者为友也。苟有其过，无难於改也。《学而篇》已有此文，记者异人，故重出之。

 
　　子曰：“三军可夺帅也，匹夫不可夺志也。”<span class="q">孔曰：“三军虽众，人心不一，则其将帅可夺而取之。匹夫虽微，苟守其志，不可得而夺也。”</span>

 
　　[疏]“子曰：三军可夺帅也，匹夫不可夺志也。”

 
　　○正义曰：此章言人守志不移也。万二千五百人为军。帅，谓将也。匹夫，谓庶人也。三军虽众，人心不一，则其将帅可夺而取之。匹夫虽微，苟守其志，不可得而夺也。士大夫已上有妾媵，庶人贱，但夫妇相匹配而已，故云匹夫。

 
　　子曰：“衣敝缊袍，与衣狐貉者立而不耻者，其由也与？<span class="q">孔曰：“缊，枲著。”</span>‘不忮不求，何用不臧？’”<span class="q">马曰：“忮，害也。臧，善也。言不忮害，不贪求，何用为不善？疾贪恶忮害之诗。”</span>子路终身诵之。子曰：“是道也，何足以臧？”<span class="q">马曰：“臧，善也。尚复有美於是者，何足以为善？”</span>

 
　　[疏]“子曰”至“以臧”。

 
　　○正义曰：此章善仲由也。“子曰：衣敝缊袍，与衣狐貉者立而不耻者，其由也与”者，缊，枲著也。缊袍，衣之贱者。狐貉，裘之贵者。常人之情，著破败之缊袍，与著狐貉之裘者并立，则皆惭耻。而能不耻者，唯其仲由也与？“不忮不求，何用不臧”者，忮，害也。臧，善也。言不忮害，不贪求，何用为不善？言仲由不忮害，不贪求，何用为不善？此《诗·邶风·雄雉》之篇，疾贪恶忮害之诗也。孔子言之，以善子路也。“子路终身诵之”者，子路以夫子善已，故常称诵之。“子曰：是道也，何足以臧”者，孔子见子路诵之不止，惧其伐善，故抑之。言人行尚复有美於是者，此何足以为善？

 
　　○注“孔曰：缊，枲著”。

 
　　○正义曰：《玉藻》云：“纩为茧，缊为袍。”郑玄云：“衣有著之异名也。纩谓今之新绵，缊谓今纩及旧絮也。”然则今云枲著者，杂用缊麻以著袍也。

 
　　子曰：“岁寒然後知松柏之後雕也。”<span class="q">大寒之岁，众木皆死，然後知松柏小雕伤；平岁则众木亦有不死者，故须岁寒而後别之。喻凡人处治世亦能自修整，与君子同；在浊世，然後知君子之正不苟容。</span>

 
　　[疏]“子曰：岁寒然後知松柏之後雕也”。

 
　　○正义曰：此章喻君子也。大寒之岁，众木皆死，然後知松柏小雕伤；若平岁，则众木亦有不死者，故须岁寒而後别之。喻凡人处治世亦能自修整，与君子同；在浊世，然後知君子之正不苟容也。

 
　　子曰：“知者不惑，<span class="q">包曰：“不惑乱。”</span>仁者不忧，<span class="q">孔曰：“无忧患。”</span>勇者不惧。”

 
　　[疏]“子曰：知者不惑，仁者不忧，勇者不惧”。

 
　　○正义曰：此章言知者明於事，故不惑乱；仁者知命，故无忧患；勇者果敢，故不恐惧。

 
　　子曰：“可与共学，未可与适道；<span class="q">适，之也。虽学，或得异端，未必能之道。</span>可与适道，未可与立；<span class="q">虽能之道，未必能有所立。</span>可与立，未可与权。<span class="q">“虽能”有所立，未必能权量其轻重之极。</span>“唐棣之华，偏其反而。岂不尔思？室是远而”。<span class="q">逸诗也。唐棣，

 
　　栘也，华反而後合。赋此诗者，以言权道反而後至於大顺。思其人而不得见者，其室远也。以言思权而不得见者，其道远也。</span>子曰：“未之思也，夫何远之有！”<span class="q">夫思者，当思其反，反是不思，所以为远。能思其反，何远之有！言权可知，唯不知思耳。思之有次序，斯可知矣。</span>

 
　　[疏]“子曰”至“之有”。

 
　　○正义曰：此章论权道也。“子曰：可与共学，未可与适道”者，适，之也。言人虽可与共学，所学或得异端，未必能之正道，故未可与也。“可与适道，未可与立”者，言人虽能之道，未必能有所立，故未可与也。“可与立，未可与权”者，言人虽能有所立，未必能随时变通权量其轻重之极也。“唐棣之华，偏其反而。岂不尔思，室是远而”者，此逸诗也。唐棣，

 
　　栘也，其华偏然反而後合。赋此诗者，以言权道亦先反常而後至於大顺也。“岂不尔思”者，言诚思尔也。诚思其人而不得见者，其室远也。以喻思权而不得见者，其道远也。“子曰：未之思也，夫何远之有”者，言夫思者，当思其反常。若不思是反，所以为远。能思其反，何远之有！言权可知，唯不知思尔。傥能思之有次序，斯可知矣。记者嫌与诗言相乱，故重言“子曰”也。

 
　　○注“唐棣，栘也”。

 
　　○正义曰：《释木》文也。舍人曰：“唐棣一名栘。”郭璞曰：“似白杨，江东呼夫栘。《诗·召南》云：唐棣之华。”陆机云：“奥李也。一名雀梅，亦曰车下李。所在山皆有其华，或白或赤。六月中熟，大如李子，可食。”
