---
title: 卷十_檀弓下第四
category: 礼记正义
author: 汉·郑玄(注), 唐·孔颖达(疏)
date: 2014-05-26 14:25:52 +0800
permalink: /books/Liji/11.html
layout: book_page
---

公叔文子卒，文子，卫献公之孙，名拔，或作发。<span class="q">○</span>拔，蒲八反。其子戍请谥於君，曰：“日月有时，将葬矣。请所以易其名者。”谥者，行之迹。有时，犹言有数也，大夫士三月而葬。<span class="q">○</span>行，下孟反。君曰：“昔者卫国凶饥，夫子为粥与国之饿者，是不亦惠乎？君，灵公也。<span class="q">○</span>粥音祝。昔者卫国有难，夫子以其死卫寡人，不亦贞乎？难，谓鲁昭公二十年盗杀卫侯之兄絷也。时齐豹作乱，公如死鸟。<span class="q">○</span>难，乃旦反，注同。夫子听卫国之政，修其班制，以与四邻交，卫国之社稷不辱，不亦文乎？班制，谓尊卑之差。故谓夫子贞惠文子。”后不言贞惠者，文足以兼之。

[疏]“公叔”至“文子”。<span class="q">○</span>正义曰：此一节论请君诔臣之谥法，各依文解之。<span class="q">○</span>注“文子”至“作发”。<span class="q">○</span>正义曰：案《世本》：“卫献公生成子当，当生文子拔。”拔是献公孙也。“或作发”者，以《春秋左氏传》作发，故云“或作发”。<span class="q">○</span>“请所以易其名”者，生存之日，若呼其名，今既死将葬，故请所以诔行为之作谥，易代其名者。<span class="q">○</span>注“难谓”至“死鸟”。<span class="q">○</span>正义曰：案昭二十年《左传》云：“卫公孟絷狎齐豹，夺之司寇与鄄。公孟恶北宫喜、褚师圃，欲去之。公子朝通于襄夫人宣姜，惧而欲以作乱，故齐豹、北宫喜、褚师圃、公子朝作乱。丙辰，卫侯在平寿，公孟有事於盖获之门外。”又云：“齐氏用戈击公孟，宗鲁以背蔽之，断肱，以中公孟之肩，皆杀之。公闻乱，乘驱自阅门入，载宝以出。又云：“公如死鸟。”注云：“死鸟，卫地。”<span class="q">○</span>“故谓”至“文子”者，案《谥法》：“爱民好与曰惠，外内用情曰贞，道德博闻曰文。”既有道德，则能惠能贞，故郑云：“后不言贞惠者，文足以兼之。”案文次先“惠”后“贞”，此先云“贞”者，以其致死死君事重，故在前，上先言“惠”者，据事先后言之。



石骀仲卒。骀仲，卫大夫石碏之族。<span class="q">○</span>骀，大来反。碏，七略反。无適子，有庶子六人，卜所以为后者，莫適立也。<span class="q">○</span>適，下历反，注同。曰：“沐浴佩玉则兆。”言齐絜则得吉兆。<span class="q">○</span>齐，侧皆反。五人者皆沐浴佩玉。石祁子曰：“孰有执亲之丧，而沐浴佩玉者乎？”不沐浴佩玉。心正且知礼。石祁子兆，卫人以龟为有知也。

[疏]“石骀”至“知也”。<span class="q">○</span>正义曰：此一节论龟兆知贤知之事，各依文解之。<span class="q">○</span>“卜所”至“则兆”。<span class="q">○</span>既有庶子六人，莫適立也，故卜所以堪为后者。其掌卜之人谓之曰：“若沐浴佩玉，则得吉兆。”所以须有卜者，《春秋左氏》之义，故昭三十六年云：“年钧以德，德钧以卜。王不立爱，公卿无私。”若《公羊》隐元年云：“立適以长不以贤，立子以贵不以长。”何休云：“適夫人无子，立右媵。右媵无子，立左媵。左媵无子，立嫡侄娣。嫡侄娣无子，立右媵侄娣。右媵侄娣无子，立左媵侄娣。质家亲亲，先立娣。文家尊尊，先立侄。嫡子有孙而死，质家亲亲，先立弟。文家尊尊，先立孙。其双生也，质家据见立先生，文家据本意立后生。”何休作《膏肓》难《左氏》云：“若其以卜，隐、桓以祸，皆由此作，乃曰古制，固亦谬矣。”郑箴之云：“立长以嫡不以贤，固立长矣。立子以贵不以长，固立贵矣。若长均贵均，何以别之？故须卜。《礼》有询立君、卜立君，是有卜也。”是从《左氏》之义。<span class="q">○</span>“孰有”至“者乎”。<span class="q">○</span>居亲之丧，必衰绖憔悴，安有居亲之丧，而沐浴佩玉者乎？言不可，郑云“心正且知礼”者，不信邪言是心正，居丧不沐浴佩玉是知礼也。



陈子车死於卫，其妻与其家大夫谋以殉葬，子车，齐大夫。定而后陈子亢至。以告曰：“夫子疾，莫养於下，请以殉葬。”子亢，子车弟，孔子弟子。下，地下。<span class="q">○</span>亢音刚，又苦浪反。养，羊尚反，下皆同。子亢曰：“以殉葬，非礼也。虽然，则彼疾当养者，孰若妻与宰？得已，则吾欲已。不得已，则吾欲以二子者之为之也。”度谏之不能正，以斯言拒之，已犹止也。<span class="q">○</span>度，大洛反。於是弗果用。果，决。

[疏]“陈子”至“果用”。<span class="q">○</span>正义曰：此一节论殉葬非礼之事，各依文解之。<span class="q">○</span>注“子亢”至“弟子”。<span class="q">○</span>正义曰：知“孔子弟子”者，以《论语》“陈亢问於伯鱼”，与伯鱼相问，故知孔子弟子。又知“子车，齐大夫”者，昭二十六年《左传》齐师围成，鲁师及齐师战于炊鼻。鲁人将击子车，子车射之，殪。郑盖据此谓“齐大夫”。知亢是子车弟者，以子车之妻，谋欲殉葬子车，子亢不能止之。若是子车之兄，当处分由已，故知是子车弟也。“子亢”至“之也”。<span class="q">○</span>子亢既见兄家谋殉葬非礼之事，自度不能止，故云“殉葬，非礼也”。又云虽非礼，彼疾当养者，彼死者疾病，当须养侍於下者，以外人疏，谁若妻之与宰？言妻、宰最亲，当须侍养。若得休已，不须侍养，吾意欲休已。若其不止，必须为殉葬，则吾欲以妻之与宰二子为之。



子路曰：“伤哉，贫也！生无以为养，死无以为礼也。”孔子曰：“啜菽饮水，尽其欢，斯之谓孝。敛手足形，还葬而无椁，称其财，斯之谓礼。”还犹疾也。谓不及其日月。<span class="q">○</span>啜，昌劣反。叔或作菽，音同，大豆也；王云：“熬豆而食曰啜菽。”敛，力检反。还音旋，后同。称，尺证反，下注“之称”同。

[疏]“子路”至“谓礼”。<span class="q">○</span>正义曰：此一节论孝子事亲称家之有无之事。“孔子”至“谓礼”。<span class="q">○</span>孔子以子路伤贫，故答之云“啜菽饮水”，以菽为粥，以常啜之。饮水更无馀物，以水而已。虽使亲啜菽饮水，尽其欢乐之情，谓使亲尽其欢乐，此之谓孝。答上“生无以为养”。<span class="q">○</span>“敛手足形”者，亲亡，但以衣棺敛其头首及足，形体不露，还速葬而无椁材，称其家之财物所有以送终，此之谓礼。答上“死无以为礼”。



卫献公出奔，反於卫，及郊，将班邑於从者而后入。欲赏从者，以惧居者，献公以鲁襄十四年出奔齐，二十六年复归於卫。<span class="q">○</span>从，才用反，注下同。柳庄曰：“如皆守社稷，则孰执羁靮而从？如皆从，则孰守社稷？”言从、守若一。靮，纼也。<span class="q">○</span>羁音基。靮，丁历反。纼，陈忍反。君反其国而有私也，毋乃不可乎！”言有私则生怨。弗果班。

[疏]“卫献”至“果班”。<span class="q">○</span>正义曰：此一节论卫君归国不合私赏从者之事。<span class="q">○</span>注“欲赏”至“於卫”。<span class="q">○</span>正义曰：经直云“班邑於从者”，郑知“以惧居者”，见下柳庄云“如皆从，则孰守社稷”，为居者而言，明知献公欲惧居者也。故《左传》云“献公反国，使人责大叔仪”是也。知“献公以鲁襄公十四年出奔齐”者，案襄十四年《左传》云，卫献公戒孙文子、甯惠子食。二子皆朝服而朝，日旰不召。公射鸿於囿，二子从之，公不释皮冠而与之言。二子怒，故攻公，公出奔齐。二十六年传云，甯惠子之子甯喜以父言攻孙氏而纳卫侯，二十六年复归于卫。是献公以鲁襄公十四年出奔，二十六年复归于卫也。



卫有大史曰柳庄，寝疾。公曰：“若疾革，虽当祭必告。”革，急也。<span class="q">○</span>革本又作亟，居力反，注同。公再拜稽首，请於尸曰：“有臣柳庄也”者，非寡人之臣，社稷之臣也。闻之死，请往。”急吊贤者。不释服而往，遂以襚之。脱君祭服以襚臣，亲贤也。所以此襚之者，以其不用袭也，凡襚以敛。<span class="q">○</span>襚音遂。脱，本亦作说，又作税，同，他活反。与之邑裘氏与县潘氏，书而纳诸棺曰：“世世万子孙无变也。”所以厚贤也。裘、县潘，邑名。<span class="q">○</span>县音玄，注同。潘，普干反。

[疏]“卫有”至“变也”。<span class="q">○</span>正义曰：此一节论君急吊臣之事。柳庄为卫大史。今寝疾，其家自告，公报之曰：“若疾急困，虽当我祭，必须告也。”其后柳庄果当公祭之时卒，而来告公。公祭事虽了，与尸为礼未毕，公再拜稽首，请於尸曰：有臣柳庄也者，才能贤异，非唯寡人之臣，乃是社稷之臣。今闻之身死，请往赴之。又不释祭服，即往哭，遂以所著祭服脱而襚之。又与之采邑，曰裘氏及县潘氏。与二邑，又书录其赏辞而纳之棺，云：世世恒受此邑，至万世子孙，无有改变。案《礼》：君入庙门，全为臣，请尸得言“寡人”者，是后人作记者之言也。<span class="q">○</span>注“脱君”至“以敛”。<span class="q">○</span>正义曰：案《士丧礼》“君使人襚”，不云祭服襚臣。今君以祭服襚，故云：“亲贤也。”得以祭服襚之者，《礼》：诸侯玄冕祭庙，大夫自玄冕而下。以其俱是玄冕，故得襚也。祭服既尊，得以襚臣者，以其臣卑，不敢用君襚衣而袭之也。所以不用袭者，袭是近尸形体，事亵恶，故不敢用君之襚衣也。案《士丧礼》云君襚衣，及亲者及庶兄弟之襚，皆不用袭。故《士丧礼》云“庶襚继陈不用”，注云：“不用，不用袭也。”至小敛，则得用庶襚，故《士丧礼》小敛“凡有十九称，陈衣继之，不必尽用”，郑云：“陈衣，庶襚也。”既云“不必尽用”，明有用者，至大敛得用君襚，故《士丧礼》“大敛君襚，祭服、散衣、庶襚，凡三十称”，又云“君襚不倒”，是大敛得用襚也。云“凡襚以敛”者，谓庶襚以小敛，君襚以大敛也。郑言此者，明襚衣不用袭也。



陈乾昔寝疾，属其兄弟而命其子尊已，曰：“如我死，则必大为我棺，使吾二婢子夹我。”婢子，妾也。<span class="q">○</span>乾音干。属，之玉反。夹，古洽反。陈乾昔死，其子曰：“以殉葬，非礼也，况又同棺乎？”弗果杀。善尊已不陷父於不义。

[疏]“陈乾”至“果杀”。<span class="q">○</span>正义曰：此一节论人病时失礼也。<span class="q">○</span>“属其兄弟而命其子尊已”者，尊已，乾昔子名也。兄弟言“属”，子云“命”，轻重之义也。<span class="q">○</span>“曰如我死”者，此所属命辞也，欲言其死后事也。<span class="q">○</span>“则必大为我棺，使吾二婢子夹我”者，婢子，妾也。属命云令大为已棺，又使二婢夹已於棺中也。<span class="q">○</span>“陈乾昔死”者，陈乾昔既属兄弟之后而死。且言“陈乾昔”者，谓亦久缨疾病。或“陈乾昔”总是人名，但先儒无说，未知孰是。案《春秋》魏颗父病困，命使杀妾以殉，又晋赵孟、孝伯并将死，其语偷，又晋程郑问降阶之道，郑然明以将死而有惑疾，此等并是将死之时，其言皆变常。而《论语》：“曾子曰：‘人之将死，其言也善。’”但人之疾患有深有浅，浅则神正，深则神乱，故魏颗父初欲嫁妾，是其神正之时。曾子云“其言也善”，是其未困之日。且曾子贤人，至困犹善。其中庸已下，未有疾病，天夺之魂魄，苟欲偷生，则赵孟、孝伯、程郑之徒不足怪也。



仲遂卒于垂，壬午犹绎，《万》入去《籥》。《春秋经》在宣八年。仲遂，鲁庄公之子东门襄仲。先日辛巳，有事於太庙，而仲遂卒，明日而绎非也。《万》，干舞也。《籥》，籥舞也。传曰：“去其有声者，废其无声者。”<span class="q">○</span>绎音亦。去，羌吕反，注同。籥，羊勺反。仲尼曰：“非礼也，卿卒不绎。”

[疏]“仲遂”至“不绎”。<span class="q">○</span>正义曰：此一节论卿卒重于绎祭之事。<span class="q">○</span>注“《春秋》”至“声者”。<span class="q">○</span>正义曰：此经所云者，《春秋经》文。案宣八年六月“辛巳，有事於大庙。仲遂卒於垂”是也。云“仲遂，鲁庄公之子东门襄仲”者，《世本》及《左传》文也。云“《万》，干舞也。《籥》，籥舞也”者，案宣八年《公羊传》云：“《万》者何？干舞也。《籥》者何？籥舞也。”《万》是执干而舞，武舞也，即《文王世子》云“春夏学干戈”是也。《籥》舞执羽吹籥而舞，文舞也，《文王世子》云“秋冬学羽籥”是也。云“传曰：去其有声者，废其无声者”，亦宣八年《公羊传》文。云“去其有声”，谓去《籥》舞，以吹籥有声故也。“废其无声”，谓废留《万》舞而不去，以《万》舞无声故也。《郑志》答张逸云：“废，置也。於去声者为废，谓废留不去也。”然郑引“《万》，干舞。《籥》，籥舞”，虽是传文，郑翦略其事，不全写传文，故於后始称“传曰：去其有声，废其无声”，以二句全是传文也。



季康子之母死，公输若方小。公输若，匠师。方小，言年尚幼，未知礼也。敛，般请以机封，敛，下棺於椁。般，若之族，多技巧者，见若掌敛事而年尚幼，请代之，而欲尝其技巧。<span class="q">○</span>般音班，注及下同。封，彼验反。技，其骑反，下同。将从之。时人服般之巧。公肩假曰：“不可。夫鲁有初，初，谓故事。公室视丰碑，言视者，时僣天子也。丰碑，斫大木为之，形如石碑，於椁前后四角树之，穿中於间为鹿卢，下棺以繂绕。天子六繂四碑，前后各重鹿卢也。<span class="q">○</span>碑，彼皮反。僣，子念反，后皆同。斫，丁角反。繂音律。绕，而沼反。重，直龙反。三家视桓楹。时僣诸侯。诸侯下天子也，斫之形如大楹耳，四植谓之桓。诸侯四繂二碑，碑如桓矣。大夫二繂二碑，士二繂无碑。<span class="q">○</span>下，户嫁反。植，时力反。般，尔以人之母尝巧，则岂不得以？以，己字，言宁有强使女者与，僣於礼，有似；作机巧，非也。“以”与“己”字本同尔。<img src="pic/c053.bmp">，古以字。强，其丈反。女音汝，与音馀，下“苦与”同。其母以尝巧者乎？则病者乎？毋，无也。於女宁有病苦与，止之。<span class="q">○</span>毋音无。噫！”不寤之声。<span class="q">○</span>噫，於其反。弗果从。

[疏]“季康”至“果从”。<span class="q">○</span>正义曰：此一节论非礼尝巧不从之事。<span class="q">○</span>季康子母死，公输若为匠师之官，年方幼小，主掌窆事，欲下棺敛於壙中。其若之族人公输般性有技巧，请为以转动机关窆而下棺。时人服般之巧。<span class="q">○</span>将从之时，有公肩假止而不许，曰：不可为机窆之事，夫鲁有初始旧礼，公室之丧，视丰碑。丰，大也，谓用大木为碑。三家之葬，视桓楹也。桓，大也；楹，柱也。其用之碑如大楹柱。言之旧事，其法如此。遂呼般之名，般，女得以人之母而尝巧乎？尝，试也，欲以人母试己巧事。谁有强逼於女而为此乎？岂不得休已者哉！又语之云，其无以人母尝试己巧，则於女病者乎？言不得尝巧，岂於女有病？公肩假既告般为此言，乃更噫而伤叹。於是众人遂止，不果从般之事。<span class="q">○</span>注“公输若匠师”。<span class="q">○</span>正义曰：以匠师主窆，故《乡师》云“及窆，执斧以莅匠师”是也。<span class="q">○</span>注“言视”至“卢也”。<span class="q">○</span>正义曰：凡言“视”者，不正相当比拟之辞也。故《王制》云“天子之三公视公侯，卿视伯，大夫视子男”是也。故云“言视，僣天子也”。云“斫大木为之，形如石碑”者，以礼，庙庭有碑，故《祭义》云：“牲入丽于碑。”《仪礼》每云“当碑揖“，此云“丰碑”，故知斫大木为碑也。云“於椁前后四角树之”者，谓椁前后乃两旁树之，角落相望，故云“四角”。非谓正当椁四角也。云“穿中於间为鹿卢”者，谓穿凿去碑中之木，令使空，於此空间著鹿卢，鹿卢两头各入碑木。云“下棺以繂绕”者，繂即紼也，以紼之一头系棺缄，以一头绕鹿卢。既讫，而人各背碑负紼末头，听鼓声，以渐卻行而下之。云“天子六繂四碑”者，案《周礼》大丧属其六引，故知天子六繂也。《丧大记》云“君四繂二碑”，诸侯既二碑，故知天子四也。云“前后各重鹿卢也”者，以六繂四碑，明有一碑两紼者，故知一碑上下重著鹿卢。知唯前后碑重鹿卢者，以棺之入椁，南北竖长，前后用力深也。案《春秋》天子有隧，以羡道下棺。所以用碑者，凡天子之葬，掘地以为方壙，《汉书》谓之“方中”。又方中之内，先累椁於其方中，南畔为羡道。以蜃车载柩至壙，说而载以龙輴，从羡道而入。至方中，乃属紼於棺之缄，从上而下，棺入於椁之中。於此之时用碑繂也。<span class="q">○</span>注“诸侯下天子也，斫之形如大楹耳”。<span class="q">○</span>正义曰：以言视桓楹，不云碑，知不似碑形，故云“如大楹耳”。通而言之，亦谓之碑也。故《丧大记》云“诸侯大夫二碑”是也。云“四植谓之桓”者，案《说文》：“桓，亭邮表也。”谓亭邮之所，而立表木谓之桓，即今之桥旁表柱也。今诸侯二碑，两柱为一碑而施鹿卢，故云“四植谓之桓”也。《周礼》桓圭而为双植者，以一圭之上不应四柱，但瑑为二柱，象道旁二木，又宫室两楹，故双植谓之桓也。大夫亦二碑，但柱形不得粗大，所以异於诸侯也。<span class="q">○</span>注“以已”至“本同”。正义曰：言经中“以用”之“以”，义是“休已”之字。所以用之“以”得为“休已”之字者，以其本同，谓古昔之本，用字本同，乃得通用。谓用，谓其两字本昔是同，故得假借而用，后世始“以”、“已”义异也。云“僣於礼，有似，作机巧，非也”者，皇氏解云：“僣滥之事，於礼犹有所似，作机巧之事，全非也。”<span class="q">○</span>注“毋无”至“止之”。<span class="q">○</span>正义曰：依《说文》止毋是禁辞，故《说文》毋字从女，有人从中欲干犯，故禁约之，故郑注《论语》云：“毋止，其辞让也。”故《曲礼》上篇多言“毋”，“毋”犹勿也，谓勿得如此。下“无”是无有之无，此经中之义是有无之无，故转“毋”作“无”也。<span class="q">○</span>注“不寤之声”。<span class="q">○</span>正义曰：公肩假唱噫，是叹公输般不能寤於礼，故伤之而为此声也。



战于郎。郎，鲁近邑也。哀十一年“齐国书帅师伐我”是也。公叔禺人遇负杖入保者息，遇，见也。见走辟齐师，将入保，罢倦，加其杖颈上，两手掖之休息者。保，县邑小城。禺人，昭公之子。《春秋》传曰：“公叔务人。”<span class="q">○</span>禺音遇，又音务，注同。辟音避。罢音皮。倦，其卷反。颈，吉领反。掖音亦。曰：“使之虽病也，谓时繇役。<span class="q">○</span>繇，本亦作徭，音遥。任之虽重也，谓时赋税。君子不能为谋也，士弗能死也。不可。君子，谓卿大夫也。鲁政既恶，复无谋臣，士又不能死难，禺人耻之。<span class="q">○</span>弗能，弗亦作不。为，于伪反，下注“国为”、下“为懿”同。复，扶又反，下“复射”、“谓不复”同。难，乃旦反。我则既言矣。欲敌齐师，践其言。与其邻重汪踦往，皆死焉。奔敌死齐寇。邻，邻里也。重皆当为童，童，未冠者之称。姓汪名踦。邻或为谈。《春秋传》曰：“童汪踦。”<span class="q">○</span>重依注音童，下同。汪，乌黄反。踦，鱼绮反。冠，古乱反。鲁人欲勿殇重汪踦，见其死君事，有士行，欲以成人之丧治之。言鲁人者，死君事，国为敛葬。<span class="q">○</span>行，下孟反。问於仲尼，仲尼曰：“能执干戈以卫社稷，虽欲勿殇也，不亦可乎？”善之。

[疏]“战于”至“可乎”。<span class="q">○</span>正义曰：此节论童子死难之事。<span class="q">○</span>“战于郎”，哀十一年齐伐鲁，鲁与齐师战于郎。郎者，鲁之近邑也。案哀十一年鲁人公叔禺人逢遇国人走辟齐师，两手负杖於颈，走入城保，困而止息。禺人见而言曰：“国以徭役使此人，虽复病困，国以赋税责任人民，虽复烦重，若上能竭心尽力，忧恤在下，则无以负愧。今君子卿大夫不能为谋士，又不能致死，是自全其身，不爱民庶，於理不可。”既嫌他不死，欲自为致死之事，故云“我则既言矣”。既，已也。云我则已言之矣，乃践其言，於是与邻之童子姓汪名踦往赴齐师而死焉。依礼，童子为殇。鲁人见其死寇，欲勿殇童汪踦，意以为疑，问於仲尼。仲尼报之云：汪踦能执干戈以卫社稷。勿犹不也。虽欲不以为殇，不亦可乎？言其可为不殇也。<span class="q">○</span>注“郎鲁”至“是也”。<span class="q">○</span>正义曰：案桓十年“齐侯、卫侯、郑伯来战于郎”，《公羊传》云：“郎者何？吾近邑也。”哀十一年齐国书师师伐我，战于郊。是郊头郎邑，故知近也。案《春秋》直云“战于郊”，知与此战于郎为一事者，以其俱有童汪踦之事，故为一也。<span class="q">○</span>注“禺人”至“务人”。<span class="q">○</span>正义曰：案哀十一年传云：“公叔务人僮汪锜死。”昭公传云：“昭公子公为逐季氏，公曰：‘务人为此祸？’”“务人”即“公为”也，故云“昭公子”。此作“禺人”者，禺、务声相近，声转字异也。<span class="q">○</span>注“重皆当为童”。<span class="q">○</span>正义曰：此云“重汪踦”，下云“重汪踦”，以重字有二，故云皆当为童，以言鲁人欲勿殇，故从《春秋》为童也。注“见其”至“敛葬”。<span class="q">○</span>正义曰：案《丧服》“小功”章“大夫为昆弟之长殇”，注云“谓为士者，若不仕者也”。以此言之，虽见为士，犹以殇服服之，何以此云“死君事，有士行，欲以成人之丧治之”者，《丧服》所论，据寻常死者，虽见为士，犹以殇服服之。汪踦能致死於敌，故以成人之丧治之。云“国为敛葬”者，以其经称“鲁人”，但指众辞，汪踦非是家无亲属，但国家哀其死难，为敛葬之。



子路去鲁，谓颜渊曰：“何以赠我？”赠，送。曰：“吾闻之也，去国，则哭于墓而后行。反其国，不哭，展墓而入。”无君事，主於孝。哭，哀去也。展，省视之。谓子路曰：“何以处我？”处犹安也。子路曰：“吾闻之也，过墓则式，过祀则下。”居者主於敬。

[疏]“子路”至“则下”。<span class="q">○</span>正义曰：此一节论礼敬祀墓之事，各依文解之。<span class="q">○</span>注“无事君，主於孝”。<span class="q">○</span>正义曰：若有君事去国，则不得哭墓，故上《曲礼》云“已受命，君言不宿於家”，是不哭於墓。<span class="q">○</span>“过墓则式，过祀则下”。“墓”谓他家坟垄，“祀”谓神位有屋树者，居无事，主於恭敬，故或“式”、或“下”也。他坟尚式则已，先祖坟墓当下也。



工尹商阳与陈弃疾追吴师，及之。工尹，楚官名。弃疾，楚公子弃疾也。以鲁昭八年帅师灭陈，县之，楚人善之，因号焉。至十二年，楚子狩於州来，使荡侯、潘子、司马督、嚣尹午、陵尹喜围徐以惧吴，於时有吴师。陈或作陵，楚人声。<span class="q">○</span>马裻音笃，本亦作督。陈弃疾谓工尹商阳曰：“王事也，子手弓，而可手弓。”“子射诸。”商阳仁，不忍伤人，以王事劝之。<span class="q">○</span>射，食亦反，下同。射之，毙一人，韔弓。不忍复射。毙，仆也。韔，韬也。<span class="q">○</span>毙，本亦作獘，婢世反，下同。韔，敕亮反。仆，蒲北反，又音赴。韬，吐刀反。又及，谓之，又毙二人。每毙一人，揜其目。揜其目，不忍视之。<span class="q">○</span>又及，本或作“又及一人”、“又一人”，后人妄加耳。止其御曰：“朝不坐，燕不与，杀三人，亦足以反命矣。”朝燕於寝，大夫坐於上，士立於下，然则商阳与御者皆士也。兵车参乘，射者在左，戈盾在右，御在中央。<span class="q">○</span>朝，直遥反。与音预。乘，绳证反。盾，食允反，又音允。孔子曰：“杀人之中，又有礼焉。”善之。

[疏]“工尹”至“礼焉”。<span class="q">○</span>正义曰：此一节论杀人有礼之事，各依文解之。<span class="q">○</span>注“工尹”至“人声”。<span class="q">○</span>正义曰：案《春秋传》楚皆以尹为官名也，故知工尹，楚官名也。云“弃疾，楚公子弃疾也”者，《左传》文。是楚恭王之子，后立为平王。云“楚人善之，因号焉”者，案昭十三年《左传》晋叔向云：“弃疾君陈蔡，苛慝不作。”今此云陈弃疾，故楚人善之，因号为陈弃疾也。云“十二年楚子狩于州来”者，是昭十二年《左传》文。楚子谓灵王，名虔，弃疾之兄也。使荡侯一，潘子二，司马督三，嚣尹午四，陵尹喜五也。五大夫围徐，以逼惧於吴也。案《左传》直有围徐，不见有吴师之事也。又弃疾不与围徐，郑必知有吴师，及弃疾追之者，以弃疾昭八年县陈，十三年自立为王，於此之间，无与吴师相涉，今弃疾追吴师，复有围徐惧吴之事，故郑引以明之。云“陈或作陵，楚人声”者，谓陈弃疾，馀本有作“陵弃疾”者，故云“陈或作陵”。楚人呼“陈”及“陵”声相似，故云“楚人声”。“子手弓，而可手弓”者，弃疾谓商阳射吴之奔者，云子是手弓之人，谓是能弓之手。而可手弓者，谓其堪可称此能弓之手，谓宜须射也。又《家语》云：“楚伐吴，工尹商阳与弃疾追吴师，及之。弃疾曰：‘王事也，子手弓而可。’商阳手弓。弃疾曰：‘子射诸。’射之，毙一人，韔其弓。”则此分句为异，解义亦别。言“手弓”者，令其彀弓而射之。未知孰是，故两存焉，附之以广闻见也。<span class="q">○</span>注“朝燕”至“中央”。<span class="q">○</span>正义曰：朝之与燕，皆在於寝。若路门外正朝，则大夫以下皆立。若其燕朝，在於路寝，如孔子摄齐升堂，又《诗传》云：“不脱屦升堂谓之饫。”明脱屦升堂则坐也，是“大夫坐於上”。燕亦在寝，故《燕礼》云：“燕朝服於寝。”案《燕礼》献卿大夫及乐作之后，西阶上献士。士既得献者，立於东阶下西面。无升堂之文，是“士立於下”。云“兵车参乘，射者在左，戈盾在右，御在中央”者，谓兵车参乘之法，其事如此。若非兵车参乘，则尊者在左，故《曲礼》：“乘君之乘车，不敢旷左。”郑注云：“君存，恶空其位。”又《月令》载耒耜於御与车右之间，君在左也。知“兵车参乘，射者在左，戈盾在右”者，案宣十二年《左传》云，楚许伯御，乐伯摄叔为右。於时乐伯主射，乐伯云：“左射以菆。”是射者在左，摄叔云：“右入垒，折馘执俘而还。”是戈盾勇力在右，自然御者在中央。此谓凡常战士也。若是元帅则在中央鼓下，御者在左，戈盾亦在右。故成二年鞍之战，於时郤克为中军将，时流血及屦，未绝鼓音。是将居鼓下也。解张御郤克，解张云：“矢贯余手及肘，余折以御，左轮朱殷。”是御者在左，自然戈盾在右。若天子诸侯亲为将，亦居鼓下，故《戎右》云赞王鼓。成二年齐侯围龙，齐侯亲鼓之是也。若非元帅，则皆在左，御者在中。故成二年韩厥自其车左居中代御而逐齐侯，故杜预云：“其车自非元帅，御者皆在中。”故熊氏以为虽非元帅，上军下军之将亦居鼓下。故成十六年鄢陵之战，子重将左，而云“子重鼓之”也。故为将皆在鼓下也，以其亲鼓，故以为鼓下。案《周礼》诸侯执贲鼓，军将执晋鼓，师帅执提，旅帅执鼙，岂皆居鼓下也？其义恐非也。“孔子曰：杀人之中，又有礼焉”者。言其既杀人之中，又有礼，则“韔弓”、“揜目”等是也。案《左氏传》戎昭果毅，获则杀之。商阳行仁，而孔子善之。传之所云，谓彼勍敌与我决战，虽是胡耇，获则杀之。此谓吴师既走而后逐之义，故云“又及一人”，则是不逐奔之义，故以为有礼也。



诸侯伐秦，曹桓公卒于会。鲁成十三年“曹伯庐卒於师”是也。庐谥宣，言桓，声之误也。桓依注音宣。诸侯请含，以朋友有相啖食之道。<span class="q">○</span>含，胡闇反。啖，徒暂反。食音嗣，徐音自。使之袭。非也。袭，贱者之事。<span class="q">○</span>襄公朝于荆，康王卒。在鲁襄二十八年，康王，楚子昭也。楚言荆者，州言之。荆人曰：“必请袭。”欲使襄公衣之。<span class="q">○</span>衣，於既反。鲁人曰：“非礼也。”荆人强之。欲尊康王。<span class="q">○</span>强，其丈反，下注同。巫先拂柩，荆人悔之。巫祝桃茢，君临臣丧之礼。<span class="q">○</span>拂，芳勿反。柩，其又反。茢音列。

[疏]“诸侯”至“悔之”。<span class="q">○</span>正义曰：此一节论诸侯失礼之事。<span class="q">○</span>注“在鲁”至“言之”。<span class="q">○</span>正义曰：不言楚而言荆者，楚属荆，故荆言之也。《春秋》庄十年荆败蔡师于莘，《公羊传》曰：“荆者何？州名也。州不若国，国不若氏，氏不若人，人不若名，名不若字，字不若子。”而《左氏》无此义。荆盖楚之本号，鲁庄之世，告命皆称荆。至僖元年始称楚，故杜预云：“荆始改号曰楚。”其“巫祝、桃茢”之事，已具于上。



滕成公之丧，鲁昭三年。使子叔敬叔吊，进书，子叔敬叔，鲁宣公弟叔肸之曾孙叔弓也。进书，奉君吊书。<span class="q">○</span>肸，许乙反。子服惠伯为介。惠伯，庆父玄孙之子，名椒。介，副也。<span class="q">○</span>介音界，注及后同。及郊，为懿伯之忌不入。郊，滕之近郊也。懿伯，惠伯之叔父。忌，怨也。敬叔有怨於懿伯，难惠伯也。《春秋传》曰：“敬叔不入。”<span class="q">○</span>难，乃旦反。惠伯曰：“政也，不可以叔父之私，不将公事。”政，君命所为，敬叔於昭穆以懿伯为叔父。<span class="q">○</span>昭，常逆反。遂入。惠伯强之乃入。

[疏]“滕成”至“遂入”。<span class="q">○</span>正义曰：此一节论不可以私废公之事，各依文解之。<span class="q">○</span>注“子叔”至“弓也”。<span class="q">○</span>正义曰：案《世本》：“叔肸生声伯婴齐，齐生叔老，老生叔弓。”是叔弓为叔肸曾孙也。叔是其氏，此记云“子叔”者，子是男子通称，故以“子”冠“叔”也。<span class="q">○</span>注“惠伯”至“副也”。<span class="q">○</span>正义曰：案《世本》：“庆父生穆伯敖，敖生文伯穀，穀生献子蔑。”蔑为庆父曾孙，惠伯是蔑之孙，是“庆父玄孙之子”也。案《春秋传》曰“子服椒”，故知“名椒”也。<span class="q">○</span>“及郊”至“公事”。<span class="q">○</span>敬叔为使，惠伯为介，至滕之近郊。懿伯是惠伯叔父，敬叔於先有怨於懿伯，今至滕郊，为有懿伯之怨，故畏难惠伯不敢入，惠伯知其难已，遂开释之：“今既奉君命政令，奉使滕国，不可以叔父私怨，遂欲报仇，不行公事也。”<span class="q">○</span>注“郊滕”至“不入”。<span class="q">○</span>正义曰：经直云“郊”，知是“滕之近郊”者，下云“不入”。谓不入国城，则郊与国城相近，故知郊是近郊也。知懿伯是惠伯叔父者，以下文惠伯云“不可以叔父之私，”故知懿伯是惠伯叔父也。云“敬叔有怨於懿伯，难惠伯也”者，谓敬叔杀懿伯，被懿伯家所怨，恐惠伯杀己，故难惠伯，不敢入也。然敬叔、惠伯同在君朝，又奉使滕国相随在路，不相畏难，入滕始难者，虽有怨雠，恒为防备，今入滕国，是由主人，其防备之事不复在已，故难之。引《春秋传》“敬叔不入”者，昭三年《左传》文。引之者，以经直云“不入”，恐是惠伯不入，故引以明之。<span class="q">○</span>注“政君”至“叔父”。<span class="q">○</span>正义曰：案《论语》注：“君之教令为政，臣之教令为事也。”故云其事也如有政。云“敬叔於昭穆以懿伯为叔父”者，此后人转写郑注之误，当云“敬叔於昭穆以惠伯为叔父”。捡勘《世本》，敬叔是桓公七世孙，惠伯是桓公六世孙，则惠伯是敬叔之父六从兄弟，则敬叔呼惠伯为叔父，敬叔呼懿伯为五从祖。此注乃云“敬叔於昭穆以懿伯为叔父”，故知误也。



哀公使人吊蕢尚，遇诸道，辟於路，画宫而受吊焉。哀公，鲁君也。画宫，画地为宫象。<span class="q">○</span>蕢，苦怪反。辟音避，又婢亦反。画音获，注同。曾子曰：“蕢尚不如杞梁之妻之知礼也。行吊礼於野，非。齐庄公袭莒于夺，杞梁死焉。鲁襄二十二年“齐侯袭莒”是也。《春秋传》曰：“杞殖、华还载甲夜入且于之隧”，隧、夺，声相近，或为兑。梁即殖也。<span class="q">○</span>于夺，徒外反，注并“兑”同。杞音岂。殖，时职反。华，胡化反。且，子馀反。其妻迎其柩於路而哭之哀，庄公使人吊之，对曰：“君之臣不免於罪，则将肆诸市朝，而妻妾执。肆，陈尸也。大夫以上於朝，士以下於市。执，拘也。<span class="q">○</span>肆，杀三日陈尸，音四。朝，直遥反。上，诗掌反。拘音俱。君之臣免於罪，则有先人之敝庐在，君无所辱命。”无所辱命，辞不受也。《春秋传》曰：“齐侯吊诸其室。”<span class="q">○</span>庐，力居反。

[疏]“哀公”至“辱命”。<span class="q">○</span>正义曰：此一节论蕢尚不如妇人得礼之事。<span class="q">○</span>注“肆陈”至“拘也”。<span class="q">○</span>正义曰：案《周礼·乡士职》云：“协日刑杀，肆之三日。”是陈尸曰肆也。云“大夫以上於朝，士以下於市”者，谓诸侯、大夫、士也。故襄二十二年楚杀令尹子南，尸诸朝三日。大夫既於朝，士则於市也。其天子臣则有爵者皆適甸师氏，不在朝，故《周礼·掌囚职》云：“凡有爵者，奉而適甸师氏，以待刑杀。”《掌戮》云“有爵者杀之于甸师氏”是也。天子士宜在朝，与诸侯大夫同。



孺子〈享黄〉之丧，鲁哀公之少子。<span class="q">○</span>〈享黄〉，吐孙反。哀公欲设拨，拨，可拨引輴车，所谓紼。<span class="q">○</span>拨，半末反。輴，敕伦反。问於有若。有若曰：“其可也。君之三臣犹设之。”犹，尚也。以臣况子也。三臣，仲孙、叔孙、季孙氏。颜柳曰：“天子龙輴而椁幬，輴，殡车也。画辕为龙。幬，覆也。殡以椁覆棺而涂之，所谓菆涂龙輴以椁。<span class="q">○</span>椁音郭。幬，大报反。攒涂，才丸反，下音徒。诸侯輴而设幬，輴不画龙。为榆沈，故设拨。以水浇榆白皮之汁，有急以播地，於引輴车滑。<span class="q">○</span>沈，本又作审，同，昌审反。浇，古尧反。汁，之十反。滑，于八反。三臣者废輴而设拨，窃礼之不中者也，而君何学焉？”止其学非礼也。废，去也。紼系於輴，三臣於礼去輴。今有紼，是用輴，僣礼也。殡礼，大夫菆置西序，士掘肂见衽。<span class="q">○</span>中，丁仲反，又如字。学如字，或音户教反，非，注同。去，羌吕反，下同。掘，求勿反，又求月反，又户忽反。肂，本又作肄，以二反，棺坎也。见，贤遍反。衽，而审反。

[疏]“孺子”至“学焉”。<span class="q">○</span>正义曰：此论谏哀公不得学僣礼之事。<span class="q">○</span>“颜柳”至“学焉”。<span class="q">○</span>颜柳以有若对非其实，恐哀公从之，以其正礼而言。天子之殡，则以龙輴，谓画輴车辕为龙，载柩於上，累材作椁，而题凑其木，幬覆棺上，而后涂之。其诸侯则以輴载柩，不画为龙，亦累木为椁，设木於上以幬之，不为题凑，直横木复之，亦泥涂其上。以其有輴，须设榆沈，备拟牵引。为有榆沈，故须设拨。拨谓紼也。今三臣者，依礼废輴，不合用殡。今乃设拨用輴，是盗窃於礼，不中法式，而君何得学焉？<span class="q">○</span>注“画辕”至“以椁”。<span class="q">○</span>正义曰：经直云“龙輴”，知“画辕为龙”者，以輴之形状庳下而宽广，无似龙形，唯辕与龙为形相类，故知画辕也。云“所谓菆，涂龙輴以椁”者，以其上篇有其文，故此言所谓上篇也。輴外边从累其木，上与椁齐，乃菆木为题凑，为四阿椁，制而涂之。<span class="q">○</span>注“輴不画龙”。<span class="q">○</span>正义曰：以上云“龙輴”，此直云“輴”，故云“不画龙”。其木亦不题凑，故郑注《丧大记》云：“诸侯不题凑。”<span class="q">○</span>注“三臣”至“见衽”。<span class="q">○</span>正义曰：《丧大记》“大夫二綍二碑”，是大夫有綍，綍即紼也。又注《既夕礼》云：“大夫以上始有四周，谓之輴。”是大夫有輴也。此云三臣於礼去輴，用輴僣礼，不同者，大夫以柩，朝庙之时用輴繂，惟殡时用輁轴，不得用輴紼。此文据殡时，《大记》及《既夕礼》谓朝庙及下棺也。云“大夫菆置西序，士掘肂见衽”者，是《丧大记》文。谓菆丛其木，以鄣三面，倚於西序。肂谓穿地为坎，深浅见其棺盖上小要之衽，言棺上小要之衽出於平地。



悼公之母死，母，哀公之妾。哀公为之齐衰。有若曰：“为妾齐衰，礼与？”讥而问之。妾之贵者，为之緦耳。<span class="q">○</span>为，于伪反，下“为妾”、注“为之”、下“弗为服”皆同，与音馀。公曰：“吾得已乎哉？鲁人以妻我。”言国人皆名之为我妻，重服嬖妾，文过，非也。<span class="q">○</span>嬖，必计反。

[疏]“悼公”至“妻我”。<span class="q">○</span>正义曰：此一节论哀公为妾著服非礼之事。<span class="q">○</span>注“妾之贵者，为之緦耳”。<span class="q">○</span>正义曰：天子诸侯绝旁期，於妾无服，唯大夫贵妾緦。以哀公为妾著齐衰服，故举大夫贵妾緦以对之耳。<span class="q">○</span>“公曰：吾得已乎哉？鲁人以妻我”者，公以有若之讥，遂文其过，云：吾岂得休已而不服之乎？所以不得休已者，虽是其妾，鲁人以我无夫人，皆以为我妻，故不得不服。



季子皋葬其妻，犯人之禾。季子皋，孔子弟子高柴，孟氏之邑成宰，或氏季。犯，躐也。<span class="q">○</span>躐，力辄反。申祥以告，曰：“请庚之。”申祥，子张子。庚，偿也。<span class="q">○</span>庚，古衡反。偿，徐音尚。子皋曰：“孟氏不以是罪予，时僣侈。<span class="q">○</span>僣，子念反。侈，昌氏反，又赤氏反。朋友不以是弃予，言非大故。以吾为邑长於斯也，买道而葬，后难继也。”恃宠虐民，非也。<span class="q">○</span>长，丁丈反。

[疏]“季子弃葬其妻”至“继也”。<span class="q">○</span>正义曰：此一节论高柴非礼之事，各依文解之。<span class="q">○</span>注“季子”至“成宰”。<span class="q">○</span>正义曰：案《史记·仲尼弟子传》云：“高柴字子皋，少孔子三十岁，郑人也。”知为成宰者，下文云：“子皋为成宰。”云“季”者，高是其正氏，今言“季子皋”，故郑云：“或氏季。”以身处季少，故以字为氏而称季也，犹若子游称叔氏，仲由称季路，皆其例也。《弟子传》及《论语》作“子羔”，与此文子“皋”字不同者，古字通用。<span class="q">○</span>“子皋”至“继也”。<span class="q">○</span>子皋见申祥请偿，故拒之云：孟氏不以是犯禾之事罪责於我，以孟氏自为奢暴之故也。朋友不以是犯禾之事离於我，以其小失非大故也。斯，此也。以吾为邑，长於此成邑，乃买道而葬，清俭大过，在后世之人难可继续也。以孟氏不罪於己，故郑云“恃宠”，不肯偿禾，故云“虐民”。



仕而未有禄者，君有馈焉曰“献”，使焉曰“寡君”。见在臣位，与有禄同也。君有馈，有馈於君。<span class="q">○</span>餽，本又作馈，其位反，遗也。使，色吏反。见，贤遍反。违而君薨，弗为服也。以其恩轻也。违，去也。

[疏]“仕而”至“服也”。正义曰：此一节论臣之仕未得禄者与得禄之臣有同、有不同之事也。故《王制》云：“位定然后禄之。”是先位定而后禄也。<span class="q">○</span>“君有馈焉曰献”者，馈，饷也。“君有馈”，谓臣有物馈献於君。既奉饷君上，故曰“献”。<span class="q">○</span>“使焉曰寡君”者，“使焉”，谓为君使往他国。此臣若出使，则自称已君为“寡君”也。言臣虽仕未得禄，而有物馈君，及出使他国，所称则并与得禄者同也。嫌其或异，故明之也。<span class="q">○</span>“违而君薨，弗为服也”者，此一条则异也。“违而君薨”者，违，去也，谓三谏不从，以礼去者，若已有禄，恩重者，虽放出仕他国，而所仕者敌，则犹反服。今此未得禄之臣，唯在朝时乃服，若放出他邦，而故君薨，所仕虽敌，亦不反服也，以其本无禄，恩轻故也。



虞而立尸，有几筵，卒哭而讳，讳，辟其名。<span class="q">○</span>辟音避。生事毕而鬼事始已。谓不复馈食於下室，而鬼神祭之。已，辞也。既卒哭，宰夫执木铎以命于宫曰：“舍故而讳新。”故，为高祖之父当迁者也。《易说》帝乙曰：“《易》之帝乙为成汤，《书》之帝乙六世王，天之锡命，疏可同名。”<span class="q">○</span>铎，大各反。舍音舍。自寝门至于库门。百官所在。库门，宫外门。《明堂位》曰：“库门，天子皋门。”

[疏]“虞而立尸，有几筵，卒哭而讳”至“自寝门至于库门”。<span class="q">○</span>正义曰：此一节论葬后当以鬼神事之礼。未葬由生事之，故未有尸。既葬，亲形已藏，故立尸以系孝子之心也。前所云“既窆，而祝宿虞尸”是也。<span class="q">○</span>“有几筵”者，未葬之前，殡宫虽有脯醢之奠，不立几筵。其大敛之奠，虽在殡宫，但有席而已，亦无几也。此席素席，故前云“奠以素器”。其下室之内有吉几筵。今葬讫，既设虞祭，有素几筵。筵虽大敛之时巳有，至於虞祭，更立筵与几相配，故云“有几筵”，故《士虞礼》云：“祝免，澡葛绖带，布席于室中，东面右几”是也。然此虞祭而有几，谓士大夫礼。若天子诸侯，则葬前有几，故《周礼·司几筵》云：“丧事素几。”郑注云：“谓凡奠时，天子既尔，诸侯南面之君其事亦然。”<span class="q">○</span>“卒哭而讳”者，“讳”谓神名也。古者生不相讳，卒哭之前，犹生事之，故不讳。至卒哭，乃有神讳也。<span class="q">○</span>“生事毕而鬼事始已”者，并解所以虞立尸、卒哭而为神讳义也。既虞卒哭、则生事毕，鬼神之义方为始也。<span class="q">○</span>注“谓不”至“辞也”。<span class="q">○</span>正义曰：合释有尸、有几筵及讳也。“下室”谓内寝，生时饮食有事处也。未葬犹生事，当以脯醢奠殡，又於下室馈设黍稷，谢兹云：“下室之馈，器物几杖如平生。”郑君答张逸云：“未葬，以脯醢奠於殡。又於下室设黍稷，曰馈。下室，内寝也。至朔月月半而殷奠，殷奠有黍稷，而下室不设也。既虞祭，遂用祭礼，下室遂无事也。”然不复馈食於下室，文承卒哭之下，卒哭之时，乃不复馈食於下室。皇氏以为虞则不复馈食於下室，於理有疑。<span class="q">○</span>注“政谓”至“同名”。<span class="q">○</span>正义曰：“高祖之父”，谓孝子高祖之父也。於死者高祖也，卒哭犹未迁，故云“当迁”也。至小祥乃迁毁也。“《易说》帝乙曰：易之帝乙为成汤”者，郑引《易》证六世不讳，故卒哭而舍高祖之父也。“《易说》”者，郑引云《易纬》也。凡郑云“说”者，皆纬候也。时禁纬候，故转“纬”为“说”也。故《郑志》张逸问：“《礼》注曰‘《书说》’，《书说》何书也？”答曰：“《尚书纬》也。”当为注时，时在文网中，嫌引秘书，故诸所牵图谶皆谓之“说”云。案《易》云：“帝乙归妹。”《易·乾凿度说》，《易》之帝乙，谓是殷汤也。“《书》之帝乙六世王”者，亦《易纬》言也。《书·酒诰》有帝乙，而《乾凿度说》云：“乙是殷六世王也。”先儒注皆以《酒诰》帝乙，纣父，纣父去汤多世，不啻於六世也。然《史记·殷本纪》云，王名乙者甚众，上皆有配字，惟纣父称帝乙耳。而汤名乙，其六世孙名祖乙，即是六世王也。既并为帝，故皆得曰帝乙也。祖乙是汤六世孙，与汤同名，是六世得同名。云“天之锡命，疏可同名”者，此注汤纬语也，言帝生之名，由天所锡，则世疏可同，故举六世以为证也。谓天所锡者，殷以生日甲乙为名，则生日是天之命曰为名也．《白虎通》云：“殷质，以生日名子也，故殷大甲、帝乙、武丁。”<span class="q">○</span>“自寝门至于库门”，前既执木铎以命宫中，又出宫从寝门至于库门。寝门、路门、库门，是鲁之外门也。百官及宗庙所在之次，至库门，咸使知之也。鲁三门，故至库门耳。若天子五门，则至皋门也。故郑引《明堂位》云：“库门，天子皋门也。”若凡诸侯则皋应路也。



二名不偏讳。夫子之毋名“徵在”，言“在”不称“徵”，言“徵”不称“在”。称，举也。《杂记》曰：“妻之讳不举诸其侧。”

[疏]“二名”至“称在”。<span class="q">○</span>正义曰：此一节论不偏讳之事。<span class="q">○</span>注“称举”至“其侧”。<span class="q">○</span>正义曰：引《杂记》者，证“称”是“举”之义。



军有忧，则素服哭於库门之外，忧，谓为敌所败也。素服者，缟冠也。<span class="q">○</span>败，必迈反。赴车不载櫜韔。兵不戢，示当报也。以告丧之辞言之，谓还告於国。櫜，甲衣。韔，弓衣。<span class="q">○</span>櫜音羔。〈革长〉衣亦作韔，敕亮反。戢，侧立反。

[疏]“军有”至“櫜韔”。<span class="q">○</span>正义曰：此一节论军败当报之事。<span class="q">○</span>“赴军不载櫜韔”者，军既有忧，从军赴国之车，但露载其甲及弓，示有报敌之意，故甲则不以櫜戢之，弓则不以韔戢之，故注云：“兵不戢，示当报也。”<span class="q">○</span>注“以告”至“弓衣”。<span class="q">○</span>正义曰：案《春秋左氏传》祸福称“告”，崩薨称“赴”，今军败应称“告”而称“赴”，故云：“以告丧之辞言之。”案《诗》云：“载櫜弓矢。”《春秋传》云：“右属櫜鞬。”皆以櫜为韬弓，此注为“甲衣”者，以下“韔”文，“韔”既是弓衣，故以“櫜”为甲衣。



有焚其先人之室，则三日哭。谓人烧其宗庙。哭者，哀精神之有亏伤。故曰：“新宫火，亦三日哭。”火，人火也。新宫火，在鲁成三年。

[疏]“有焚”至“日哭”。<span class="q">○</span>正义曰：此一节论哀先人宗庙伤之事。<span class="q">○</span>注“火人”至“三年”。<span class="q">○</span>正义曰：案宣十六年《左传》云：“人火曰火，天火曰灾。”“新宫”者，鲁宣公庙，故成三年《公羊传》云：“新宫者何？宣公之宫也。”



孔子过泰山侧，有妇人哭於墓者而哀。夫子式而听之，怪其哀甚。使子路问之，曰：“子之哭也，壹似重有忧者。”而曰：“然，昔者吾舅死於虎，吾夫又死焉，今吾子又死焉。而犹乃也。夫之父曰舅。<span class="q">○</span>重，直用反。夫子曰：“何为不去也？”曰：“无苛政。”夫子曰：“小子识之，苛政猛於虎也。”苛音何，本亦作荷。识，申吉反，又如字。

[疏]“孔子”至“虎也”。<span class="q">○</span>正义曰：此一节论苛政严於猛虎之事。<span class="q">○</span>“子之哭也，壹似重有忧者”。<span class="q">○</span>言子之哭也，壹似重叠有忧丧者也。“壹”者，决定之辞也。<span class="q">○</span>“而曰然”者，而，乃也。妇人哭毕，乃答之曰“然”。“然”犹如是，是重叠有忧也。



鲁人有周丰也者，哀公执挚请见之，下贤也。挚，禽挚也。诸侯而用禽挚，降尊就卑之义。<span class="q">○</span>挚音志。下，户嫁反。而曰不可。辞君以尊见卑。士礼，先生异爵者，请见之则辞。公曰：“我其已夫。”已，止也。重强变贤。<span class="q">○</span>夫音符。强，其丈反。使人问焉，曰：“有虞氏未施信於民，而民信之。夏后氏未施敬於民，而民敬之。何施而得斯於民也？”时公与三桓始有恶，惧将不安。对曰：“墟墓之间，未施哀於民而民哀。社稷宗庙之中，未施敬於民而民敬。言民见悲哀之处则悲哀，见庄敬之处则庄敬，非必有使之者。墟，毁灭无后之地。<span class="q">○</span>虚，本亦作墟，同，鱼起反，注同。处，昌虑反，下同。殷人作誓而民始畔，周人作会而民始疑。会谓盟也。盟、誓所以结众以信，其后外恃众而信不由中，则民畔、疑之。孔子曰：“其身正，不令而行；其身不正，虽令不从。”苟无礼义、忠信、诚悫之心以涖之，虽固结之，民其不解乎？”涖，临。<span class="q">○</span>涖音利，又音类。解，佳买反，旧胡买反。

[疏]“鲁人”至“解乎”。<span class="q">○</span>正义曰：此一节论君之临臣民当以礼义忠信为本之事，各依文解之。<span class="q">○</span>“何施而得斯於民也”者。<span class="q">○</span>“有虞氏未施信於民，而民信之。夏后氏未施敬於民，而民敬之”，言虞之与夏施何政教以化民。斯，此也，而得如此敬信於民也。<span class="q">○</span>“对曰”至“民敬”。<span class="q">○</span>周丰之意，以虞之与夏，由行敬信於民，民见其敬信，民自学之，不须设言号令。故云，古昔丘墟及坟墓之间，是所悲哀之处也。人在其所，未须施设教化令民使哀，而民自哀也。社稷宗庙之中，严凝之处，人在其所，未须施设教化而民自敬。言民之从君，在君身所行，不在言也。若身之不行，言亦无益。故殷人作誓，由身不自行，徒有言誓而民始畔也。周人作会，为身无诚信，而民始疑。苟，诚也。人君之身，诚无礼义、忠信、诚实质悫之心以临化之，虽以言辞誓令坚固结之，民其不解散离贰乎？言当解散离贰也。周丰此言，欲令哀公身行敬信，不当唯以言辞率下而已。<span class="q">○</span>注“墟，毁灭无后之地”。<span class="q">○</span>正义曰：凡旧居皆曰“墟”，故《左传》有“莘氏之墟”，有“昆吾之墟”，故知“毁灭无后”者，以可悲哀，故为无后也。<span class="q">○</span>注“会谓”至“疑之”。<span class="q">○</span>正义曰：案昭三年《左传》云“有事而会，不协而盟”，则盟、会别也。知此“会”谓“盟”者，以云“而民始疑”，《司盟》云“邦国有疑则盟诅之”，故以“会”为“盟”也。案《尚书》夏启作《甘誓》，此言“殷人作誓”；《左传》云“夏启有涂山之会”，又“禹会涂山”，此云“周人作会”者，此据身无诚信，徒作誓盟，民因誓因盟而始疑畔，非谓殷人始作誓，周人始作会。若夏启作《甘誓》，禹会涂山，皆身有诚信，於事善也。《穀梁传》云“告誓不及五帝，盟诅不及茸荃”者，五帝茸荃，身行德义，不专用诰誓盟诅，故云“不及”，与此不同。云“信不由中，则民畔疑之”者，隐三年《左传》云：“信不由中，质无益也。”纣为苛政而作誓命，民乃畔之，亦是畔疑之事也。



丧不虑居，谓卖舍宅以奉丧。毁不危身，谓憔悴将灭性。<span class="q">○</span>憔，在遥反。悴，在醉反。丧不虑居，为无庙也。毁不危身，为无后也。

延陵季子適齐，於其反也，其长子死，葬於赢、博之间。季子名札，鲁昭二十七年，“吴公子札聘於上国”是也。季子让国居延陵，因号焉。《春秋传》谓延陵，延州来。赢、博，齐地，今泰山县是也。<span class="q">○</span>为，于伪反，下同。长，丁丈反，下“官长”并注同。赢音盈。札，侧八反，孔子曰：“延陵季子，吴之习於礼者也。”往而观其葬焉。往吊之。其坎深不至於泉，以生恕死。<span class="q">○</span>深，式鸩反。其敛以时服，以时行之服，不改制节。既葬而封，广轮揜坎，其高可隐也。示节也。轮，从也。隐，据也。封可手据，谓高四尺。<span class="q">○</span>广，古旷反。揜，本又作掩，於敛反。隐，於刃反，注同。从，子容反。

[疏]“延陵”至“隐也”。<span class="q">○</span>正义曰：此一节论仲尼云季子得礼之事，各依文解之。<span class="q">○</span>注“季子”至“是也”。正义曰：知“季子名札”者，案襄二十九年“吴公子札来聘”，是名札也。又案襄二十九年季札来聘于鲁，遂往聘齐、卫及晋，知非此时子死，而云昭二十七年聘上国者，此云孔子闻之、往而观其葬焉，若襄二十九年孔子才年九岁，焉得观其葬而善之？故为昭二十七年也。云“让国居延陵”者，《春秋》襄二十九年，“吴公子札来聘”。《公羊》云：“吴无君，无大夫，此何以有君，有大夫？贤季子也。何贤乎季子？让国也。谒也，馀祭也，夷昧也，与季子同母者四。季子弱而才，兄弟皆爱之，同欲立之以为君。兄弟迭为君，而致国乎季子，皆曰：‘诺。’故诸为君者皆轻死为勇，饮食必祝曰：‘天苟有吴国，尚速有悔於予身。’及阖庐使专诸剌僚，而致国乎季子，季子不受，去，之延陵，终身不入吴国。”此即季子本封延陵，后让国又居之，郑举后事言耳。延陵一名延州来，故《左传》云“延州来季子聘於上国”，所以郑又引以会之，云《春秋传》谓延陵“延州来”，即此经延陵，即《左传》延州来，明是一也。<span class="q">○</span>注“以生恕死”。<span class="q">○</span>正义曰：言坎以深不至泉，以生时不欲近泉，故死亦不至於泉，以生时之意，以恕於死者。<span class="q">○</span>注“亦节”至“尺所”。<span class="q">○</span>正义曰：以上敛以行时之服，不更制造，是其节也。今封坟广轮揜坎，其高可隐，又是有其节制，故云“亦节”也。云“谓高四尺所”者，言坟之高可四尺之所，以人长八尺，低而据之，半为四尺，且约上坟崇四尺，故云四尺所。“所”是不定之辞。既封，左袒，右还其封且号者三。曰：“骨肉归复于土，命也。若魂气则无不之也，无不之也。”还，围也。号，哭且言也。命犹性也。<span class="q">○</span>号，户高反，注同。而遂行。行，去也。孔子曰：“延陵季子之於礼也，其合矣乎。”



[疏]“既封”至“矣乎”。<span class="q">○</span>正义曰：既封坟巳竟，季子乃左袒其衣。案郑注《觐礼》云：“凡以礼事者左袒，若请罪待刑则右袒。”故《觐礼》云“乃右肉袒于庙门之东”，在丧亦是礼事，故《丧礼》直云“袒”，不云左右。今季子长子之丧而左袒者，季子达死生之命，云骨肉归复于土，不须哀戚，以自宽慰，故从吉礼也。左袒讫，乃右而围绕其封，兼且号哭而绕坟三匝也。号哭且言，曰，骨肉归复于土，此是命也。命，性也。言自然之性，当归复于土。言“归复”者，言人之骨肉，由食土物而生，今还入土，故云“归复”。若神魂之气，则游於地上，故云则无不之適也。言无所不之適，上或適於天，旁適四方，不可更及。再言之者，愍伤离决之意。



邾娄考公之丧，考公，隐公益之曾孙，考或为定。<span class="q">○</span>娄，力俱反，下同。徐君使容居来吊、含。吊且含。<span class="q">○</span>含，胡闇反，注及下同。曰：“寡君使容居坐含，进侯玉。”其使容居以含。欲亲含，非也。含不使贱者，君行则亲含，大夫归含耳。言侯玉者，时徐僣称王，自比天子。<span class="q">○</span>僣，子念反。有司曰：“诸侯之来辱敝邑者，易则易，于则于，易》于杂者，未之有也。”易谓臣礼，于谓君礼，杂者，容居以臣欲行君礼。徐自比天子，使大夫敌诸侯，有司拒之。<span class="q">○</span>易则易，并以豉反，下及注同。拒，本又作距。容居对曰：“容居闻之，事君不敢忘其君，亦不敢遗其祖。昔我先君驹王西讨，济於河，无所不用斯言也。容居，鲁人也。不敢忘其祖。”言我祖与今君於诸侯初如是，不闻义则服。驹王，徐先君僣号，容居，其子孙也。济，渡也，言西讨渡於河，广大其国，鲁，鲁钝也。言鲁钝者，欲自明不妄。<span class="q">○</span>顿，徒困反，本亦作钝。

[疏]“邾娄”至“其祖”。<span class="q">○</span>正义曰：此一节论徐之僣礼之事。<span class="q">○</span>邾娄考公之丧，徐君使大夫容居来吊且含。容居致其君命，云：寡君使容居亲坐行含，进侯玉於邾君。此是使致之辞也。<span class="q">○</span>“其使容居以含”者，此是记人录语，云其使容居奉玉以行含礼。邾人有司乃拒之曰，诸侯之来屈辱临於敝邑者，若是臣来，其礼简易者，则行臣之简易之礼。“于”谓广大。若君来，其礼广大者，则行君之广大之礼。“易于杂”者，谓应简易而为广大，实是臣而行君礼，是君臣杂乱者，未之有也，谓由来未有此礼。容居乃对邾之有司云：“容居闻之。”谓闻於旧日之言。云臣之事君，奉命出使，不敢忘其君之言。子孙事祖，当光扬先祖，亦不敢遗弃其先祖言。即不遗先祖之事也。<span class="q">○</span>“昔我先君驹王西讨，济於河”，言国土广大。<span class="q">○</span>“无所不用斯言也”者，“所”谓处所。斯，此也。谓我从先君驹王以来，於诸侯无一处不用此称王之言也。言我对诸侯恒称王也。容居恐邾人谓其虚诞，故云鲁钝之人，不解虚诈，唯知不敢忘其先祖。容居云此者，先祖实有此事不虚也。上云“不敢忘其君，不敢遗其祖”，下直云“不敢遗其祖”者，祖是久远，犹尚不遗忘，君见存，是不忘可悉，故不言也。其言先祖，即是不忘君。<span class="q">○</span>注“君行”至“天子”。<span class="q">○</span>正义曰：知“君行则亲含”者，上云“曹桓公卒于会，诸侯请含”是也。言“大夫归含”者，上《杂记》诸侯之丧，君使人吊含赠襚是也。云“言侯玉”者，徐自比於天子，以邾君为已之诸侯，言进侯氏以玉，故云“进侯玉”。案《春秋》昭三十年吴灭徐，此云“徐僣称王”者，灭而复兴，至春秋之后，僣号强大称王，犹楚灭陈、蔡后更兴。<span class="q">○</span>注“易谓”至“拒之”。<span class="q">○</span>正义曰：“易”是简易，故为臣礼易。既为臣礼，以对於“于”，故知“于”为君礼也。君礼谓之“于”者，“于”音近迂，迂是广大之义，故《论语》云：“子之迂也。”与此同也。“徐自比天子，使大夫敌诸侯”者，若诸侯使大夫亲含诸侯，则不可，若天子使大夫敌诸侯，则得亲含。徐欲自比天子，故有司拒之。<span class="q">○</span>注“言我”至“不妄”。<span class="q">○</span>正义曰：言我之先祖驹王与今日徐君称谓于诸侯，自初以来如是，称王非始今日。云“容居，其子孙也”者，以经云“不敢遗其祖”，即云“我先君驹王”，故知容居是驹王子孙。云“自明不妄”者，我若是晓利之人，或妄称先祖之善，自言鲁钝，似若无识，知言语朴实，故言“欲自明不妄”。凡实行含礼，未敛之前，以玉实口。士则主人亲含大夫以上即使人含若既敛已后至殡葬其有含者，亲自致璧於柩及殡上者，谓之亲含，若但致命，以璧授主人，主人受之，谓之不亲含。



子思之母死於卫，嫁母也，姓庶氏。赴於子思，子思哭於庙。门人至，曰：“庶氏之母死，何为哭於孔氏之庙乎？”门人，弟子也。嫁母与庙绝族。子思曰：“吾过矣，吾过矣。”遂哭於他室。

天子崩，三日，祝先服。祝佐含敛先病。<span class="q">○</span>祝，之六反。五日官长服。官长，大夫、士。七日，国中男女服。庶人。三日，天下服。诸侯之大夫。虞人致百祀之木，可以为棺椁者斩之。虞人，掌山泽之官。百祀，畿内百县之祀也。以为棺椁，作棺椁也。斩，伐也。<span class="q">○</span>畿音祈。不至者，废其祀，刎其人。<span class="q">○</span>刎，勿粉反，徐亡粉反。

[疏]“天子”至“其人”。<span class="q">○</span>正义曰：此一节论天子崩，尊卑服杖及葬备椁材之事。“天子崩，三日，祝先服”者，祝，大祝商祝也。服，服杖也。是丧服之数，故呼杖为服。祝佐含敛先病，故先杖也。然云祝服，故子亦三日而杖也。<span class="q">○</span>“五日，官长服”者，大夫、士也，亦服杖也。病在祝后，故五日也。<span class="q">○</span>“七日，国中男女服”者，谓畿内民及庶人在官者服，谓齐衰三月而除之。必待七日者，天子七日而殡，殡后嗣王成服，故民得成服也。<span class="q">○</span>“三月天下服”者，谓诸侯之大夫为王繐衰，既葬而除之也。近者亦不待三月，今据远者为言耳。然四条皆云“服”，何以知其或杖服，或衰服？案《丧大记》云：“君之丧三日，子大夫人杖。五日既殡，授大夫世妇杖。”又《丧服四制》云：“三日授子杖，五日授大夫杖，七日授士杖。”案如《大记》及《四制》，则知今云三日五日，是服杖明矣，其七日及三月者，唯服而已，无杖。《四制》云“七日授士杖”，此云五日士杖者，士若有地、德深者则五日，若无地、德薄则七日。崔氏云：“此据朝廷之士，《四制》是邑宰之士也。”<span class="q">○</span>“虞人致百祀之木，可以为棺椁者斩之”，谓王殡后事也。“虞人”者，主山泽之官也。“百祀”者，王畿内诸臣采地之祀也。言“百”者，举其全数也。既殡，旬而布材，故虞人斩百祀之木可以为周棺之椁者送之也。必取祀木者，贺玚云：“君者德著幽显，若存，则人神均其庆，没，则灵祗等其衰伤也。”



齐大饥，黔敖为食於路，以待饿者而食之。有饿者蒙袂辑屦，贸贸然来。蒙袂，不欲见人也。辑，敛也。敛屦，力惫不能屦也。贸贸，目不明之貌。<span class="q">○</span>饥，居宜反，《字林》九依反，本又作饥，同。黔，其廉反，徐渠严反。而食音嗣，下“奉食”同。袂，弥世反。辑，侧立反。贸，徐亡救反，又音茂，一音牟。敛，力检反，下同。黔敖左奉食，右执饮曰：“嗟来食，扬其目而视之，曰：“予唯不食嗟来之食，以至於斯也。”嗟来食，虽闵而呼之，非敬辞。<span class="q">○</span>奉，芳勇反。从而谢焉，终不食而死。从犹就也。曾子闻之曰：“微与！其嗟也可去，其谢也“可食”。微犹无也。无与，止其狂狷之辞。<span class="q">○</span>与音馀，注同。狷音绢。

[疏]“齐大”至“可食”。<span class="q">○</span>正义曰：此一节论饥者狂狷之事。<span class="q">○</span>黔敖既见饿者而来，乃左奉其饭，右执其饮，见其饿者困，咨嗟愍之，故曰：嗟乎，来食！饿者闻其嗟已，无敬已之心，於是发怒，扬举其目而视之曰：予唯不食嗟来无礼之食，以至於斯。斯，此也，以至於此病困。怒而遂去。黔敖从逐其后，辞谢焉。饿者终不食而死。“曾子闻之曰：微与”者，微，无也；与，语助。言饿者无得如是与。初时无礼之嗟也，可怒之而去。其终有礼之谢也，可反回而食。曾子嫌其狂狷，故为此辞。狂者进取，一概之善，仰法夷齐耿介，狷者直申已意，不从无礼之为，而饿者有此二性，故止之。



邾娄定公之时，有弑其父者。定公，玃且也。鲁文十四年即位。<span class="q">○</span>有杀，本又作弑，同，式志反，下“臣杀”、“子杀”同。玃，俱缚反。且，子馀反。有司以告，公瞿然失席，曰：“是寡人之罪也。”民之无礼，教之罪。<span class="q">○</span>瞿，本又作惧，纪具反。曰：“寡人尝学断斯狱矣。臣弑君，凡在官者，杀无赦。子弑父，凡在宫者，杀无赦。言诸臣子孙无尊卑皆得杀之，其罪无赦。<span class="q">○</span>断，丁乱反。杀其人，坏其室，洿其宫而猪焉。明其大逆，不欲人复处之。猪，都也。南方谓都为猪。<span class="q">○</span>杀如字。坏音怪。洿音乌。〈豕者〉音诛。复，扶又反。盖君逾月而后举爵。”自贬损。

[疏]“邾娄”至“举爵”。<span class="q">○</span>正义曰：此一节论诛弑父之事。<span class="q">○</span>“曰寡”至“无赦”。<span class="q">○</span>定公既见有司告以人弑其父，乃言曰：寡人尝试学断此弑父之狱矣，臣之弑君，凡在官之人，无问贵贱，皆得杀此弑君之人，无得纵赦之也。子之弑父，凡在宫者，无问尊卑，皆得杀此弑父之人，不得纵赦之。此“在宫”字，诸本或为“在官”，恐与上“在官”相涉而误也。<span class="q">○</span>注“言诸”至“无赦”。<span class="q">○</span>正义曰：言“诸臣”，解“在官”者，言“子孙”，解“在宫”者。言此等之人，若见弑君弑父之人，无问尊卑，皆得杀之。谓理合得杀，若力所不能，亦不责也。故《春秋》崔杼弑庄公，而晏子不讨崔杼，而不责晏子。若力能讨而不讨，则责之。《春秋》董狐书赵盾云“子为正卿，亡不出竟，反不讨贼，书以弑君”是也。郑此云子孙无问尊卑，皆得杀之，则似父之弑祖，子得杀父。然子之於父，天性也，父虽不孝於祖，子不可不孝於父。今云“子”者，因“孙”而连言之，或容兄弟之子耳。除子以外，皆得杀其弑父之人。《异义》：“卫辄拒父，《公羊》以为孝子不以父命辞王父之命，许拒其父。《左氏》以为子而拒父，悖德逆伦，大恶也。”郑《驳异义》云：“以父子私恩言之，则伤仁恩。”则郑意以《公羊》所云，公义也；《左氏》所云，是私恩也。故知今子之报杀其父是伤仁恩也。若妻则得杀其弑父之夫，故《异义》云：“妻甲夫乙欧母，甲见乙欧母而杀乙。《公羊》说甲为姑讨夫，犹武王为天诛纣。”郑驳之云：“乙虽不孝，但欧之耳，杀之太甚。凡在宫者，未得杀之。杀之者，士官也。”知郑此言，欧母，妻不得杀之；若其杀母，妻得杀之。<span class="q">○</span>注“猪都”至“为猪”。<span class="q">○</span>正义曰：案孔注《尚书》云：“都谓所聚也。”此经云“洿其宫而猪焉”，谓掘洿其宫，使水之聚积焉，故云“猪，都也”。郑恐猪不得为都，故引南方之人谓都为猪，则“彭蠡既猪”，猪是水聚之名也。



晋献文子成室，晋大夫发焉。文子，赵武也。作室成，晋君献之，谓贺也。诸大夫亦发礼以往。张老曰：“美哉轮焉！美哉奂焉！心讥其奢也。轮，轮囷，言高大。奂，言众多。<span class="q">○</span>奂音涣，本亦作焕。奂烂，言众多也。囷，起伦反。歌於斯，哭於斯，聚国族於斯。”祭祀、死丧、燕会於此足矣。言此者，欲防其后复为。文子曰：“武也得歌於斯，哭於斯，聚国族於斯，是全要领以从先大夫於九京也。”北面再拜稽首。全要领者，免於刑诛也。晋卿大夫之墓地在九原。京盖字之误，当为原。<span class="q">○</span>要，一遥反，注及下注“要君”同。京音原，下同，下亦作“原”字。君子谓之善颂善祷。善颂，谓张老之言。善祷，谓文子之言。祷，求也。<span class="q">○</span>祷，丁老反，祈也。

[疏]“晋献”至“善祷”。<span class="q">○</span>正义曰：此一节论文子成室相祷颂之事，各随文解之。<span class="q">○</span>“晋献文子成室”者，“献”谓庆贺也。文子，晋卿赵武也。“成室”，谓文子作宫室成也。文子宫室成，晋咀荠贺也。<span class="q">○</span>“晋大夫发焉”者，发，礼也。晋君既贺，则朝廷大夫并发礼同从咀荠贺之。“张老曰：美哉轮焉”者，张老亦往庆之一大夫也。心讥文子宫室饰丽，故佯而美之也。“轮”谓轮囷高大也。《春秋外传》曰“赵文子为室，斫其椽而砻之，张老谏之”，是也。<span class="q">○</span>“美哉奂焉”者，“奂”谓其室奂烂众多也。既高又多文饰，故重美之。王云：“奂，言其文章之貌也。”<span class="q">○</span>“歌於斯”者，“歌”谓祭祀时奏乐也。斯，此也。张老前美其饰丽，后又防更造也，言此室可以祭祀歌乐也。然大夫祭无乐，而春秋时或有之也。<span class="q">○</span>“哭於斯”者，又言此室亦足居丧哭泣位也。<span class="q">○</span>“聚国族於斯”者，又言此室可以燕聚国宾及会宗族也。终始永足，切勿复更造作。<span class="q">○</span>“文子曰：武也得歌於斯，哭於斯，聚国族於斯”者，武，文子名也。文子觉讥，故称名自陈，将自陈数前讥，具领述张老之言也。<span class="q">○</span>“是全要领以从先大夫於九京也”者，领，颈也。古者罪重要斩，罪轻颈刑也。“先大夫”，谓文子父祖，以其世为大夫，故称父祖为“先大夫”也。九原，文子家世旧葬地也。文子述张老语竟，故说此自陈也。言若得保此宅以歌哭，终於馀年，不被罪讨，是完全要领，寿终而卒，以从先大夫葬於九原也。<span class="q">○</span>“北面再拜稽首”者，辞毕，乃稽首谢过受谏也。“北面”者，在堂礼也。故《乡饮酒礼》宾主皆北面拜。<span class="q">○</span>“君子谓之善颂、善祷”者，“君子”者，知礼之人也。见张老与文子皆能中礼，故善之也。“颂”者，美盛德之形容。“祷”者，求福以自辅也。张老因美而讥之，故为“善颂”。文子闻过即服而拜，故为“善祷”也。<span class="q">○</span>注“晋卿”至“为原”。<span class="q">○</span>正义曰：案《墓大夫》云：“令国民族葬。”注云：“族葬各从其亲。”是卿大夫墓地得同在一处。知“京”当为“原”者，案《韩诗外传》云：“晋赵武与叔向观於九原。”又《尔雅》云：“绝高为京，广平曰原。”非葬之处，原是坟墓之所，故为原也。



仲尼之畜狗死，畜狗，驯守。<span class="q">○</span>畜，许六反，又许又反。驯守，上音巡，下如字，又手又反。使子贡埋之，曰：“吾闻之也，敝帷不弃，为埋马也。敝盖不弃，为埋狗也。弃也贫，无盖，於其封也，亦予之席，毋使其首陷焉。”封当为窆。陷，谓没於土。<span class="q">○</span>贡，本亦作赣，音同。为埋，于伪反，下亡皆反，下并同。狗，古口反。封，彼剑反，出注。路马死，埋之以帷。路马，君所乘者。其他狗马，不能以帷盖。

季孙之母死，哀公吊焉。曾子与子贡吊焉，阍人为君在，弗内也。阍人，守门者。<span class="q">○</span>阍音昏。弗内，上如字，下音纳。曾子与子贡入於其厩而脩容焉。更庄饰。<span class="q">○</span>厩，久又反。子贡先入，阍人曰：“乡者已告矣。”既不敢止，以言下之。<span class="q">○</span>乡，许亮反，下户嫁反。曾子后入，阍人辟之。见两贤相随，弥益恭也。<span class="q">○</span>辟音避，下同。涉内霤，卿大夫皆辟位，公降一等而揖之。礼之。<span class="q">○</span>霤，力又反。君子言之曰：“尽饰之道，斯其行者远矣。”

[疏]“季孙”至“远矣”。<span class="q">○</span>正义曰：此一节论君子加服，人乃敬之事。<span class="q">○</span>“卿大”至“远矣”。<span class="q">○</span>二子既入涉至内霤，卿与大夫皆逡巡辟位，公於堂上降阶一等，揖而礼之。於时君子以二子盛饰备礼，遂美之云，凡人尽其容饰，则被崇礼。其尽饰道理，斯，此，此其施行可久远矣。所以可久远者，以二子初时不具衣服，则阍人拒之。二子退而脩容，阍人虽是愚鄙，犹知敬畏，明其不愚之人则敬畏可知。是其尽饰之道，行之可长远矣。案《丧大礼》君临大夫之丧，“君即位於序端，卿大夫即位于堂廉楹西，北面东上”。是辟位者盖少西，逡巡而东面，不当北面之位。然君在，大夫得斯为二子辟位者，卿大夫等见公将降，故先辟位。或可此公始入升堂之后，卿大夫犹庭中北面。“辟位”者，谓辟中庭之位，少近东耳。又吊有常服，而得特为尽饰者，谓更服新衣也。



阳门之介夫死，阳门，宋国门名。介夫，甲卫士。司城子罕入而哭之哀。宋以武公讳司空为司城。子罕，戴公子乐甫术之后乐喜也。<span class="q">○</span>罕，吁旱反。晋人之觇宋者，反报於晋侯曰：“阳门之介夫死，而子罕哭之哀，而民说，殆不可伐也。”觇，闚视也。<span class="q">○</span>觇，敕廉反，下同。说音悦，下注同。闚，去规反。孔子闻之曰：“善哉觇国乎！善其知微。《诗》云：‘凡民有丧，扶服救之。’救犹助也。<span class="q">○</span>扶服，并如字，又上音蒲，下音蒲北反，本又作匍匐，音同。虽微晋而已，天下其孰能当之？微犹非也。<span class="q">○</span>当，丁郎反。

[疏]“阳门”至“当之”。<span class="q">○</span>正义曰：此一节论善觇国之事，各依文解之。<span class="q">○</span>注“宋以”至“喜也”。<span class="q">○</span>正义曰：“宋以武公讳司空”者，桓六年《左传》申繻之辞也。知有“司城”者，以春秋之时，唯宋有司城，无司空；又《冬官·考工记》“匠人营国”，是司空主营城郭，故知废司空为司城。服虔、杜预注传皆以为然。云“子罕，戴公子乐甫术之后”者，案《世本》：“戴公生乐甫术，术生石甫原绎，绎生夷甫倾，倾生东乡克，克生西乡士曹，曹生子罕喜。”是子罕为术之五世孙也。<span class="q">○</span>“殆不可伐也”者，言介夫匹庶之贱人，而子罕是国之卿相，以贵哭贱，感动民心，皆喜悦，与上共同死生。若有人伐，民必致死，故云“殆不可伐也”。殆，近也。不能正执，故云“殆不可伐”，为疑辞也。<span class="q">○</span>“《诗》云”至“当之”。<span class="q">○</span>引《诗·邶·谷风》之篇也。时有爱其新昏，弃其旧室，旧室恨之：我初来之时，为女尽力。所以尽力者，以凡人家死丧，邻里尚扶服尽力往救助之，况我於女夫家而何得不尽力？今此引《诗》断章云“凡民有丧”，则“阳门之介夫死”是也。在上扶服而救助之，则子罕哭之哀是也。<span class="q">○</span>“虽微晋而已”者，微，非也。言晋之强盛，犹不能当宋，虽非晋之强，天下更有强於晋者，谁能当之？言纵有强者，不能当宋。“而已”是助语句也。



鲁庄公之丧，既葬，而绖不入库门。时子般弑，庆父作乱，闵公不敢居丧，葬己，吉服而反。正君臣，欲以防遏之。微弱之至。<span class="q">○</span>般音斑。弑音试。遏，於葛反。士大夫既卒哭，麻不入。麻犹绖也。群臣毕虞卒哭，亦除丧也。闵公既吉服，不与虞卒哭。<span class="q">○</span>与音预。

[疏]“鲁庄”至“不入”。<span class="q">○</span>正义曰：此一节论礼变所由也。庄公，闵公父也。绖，葛绖也。诸侯弁绖葛而葬也。鲁之库门，天子之皋门也。庄公以三十二年薨，大子般立。十月已未，共仲使圉人荦贼子般於党氏，立闵公，庆父作乱。闵公时年八岁，不敢居丧三年，既葬竟，除凶服於外，吉服反，以正君臣，故绖不入库门也。所以至库门而去绖。<span class="q">○</span>注“时子”至“而反”。<span class="q">○</span>正义曰：案《春秋左氏传》：“庆父使圉人荦贼子般於党氏。”是子般弑、庆父作乱之事也。云“闵公不敢居丧”者，闵公是庄公之子，夫人哀姜之娣叔姜所生，以葬毕即除服，故云“不敢居丧”。经云“绖不入”者，谓葛绖，故前文云：“天子诸侯葛绖带而葬。”所以云“不入库门”者，以鲁有三门库、雉、路，库门最在外，以从外来，故“绖不入库门”。绖既不入，衰亦不入可知也。<span class="q">○</span>注“麻犹”至“卒哭”。<span class="q">○</span>正义曰：经云“大夫既卒哭，麻不入”，上云“绖不入”，故云“麻犹绖也”。其实上是君身，绖用葛，士大夫是臣，故绖用麻也。云：“群臣毕虞卒哭，亦除丧也”者，亦闵公也。闵公葬而除丧，今群臣卒哭乃除丧者，以闵公既葬，须即位正君臣，故既葬而除，群臣须行虞卒哭之际，故卒哭乃除之。云“闵公既吉服，不与虞卒哭”者，按《论语》云“羔裘玄冠，不以吊”，虞卒哭并是凶事，闵公既服吉服，故不与也。此云“麻不入”者，承上“库门”，亦谓不入库门也，谓卒哭已后，麻不复入。按《丧服》注“卿大夫既虞、士卒哭而受服”，则既虞服葛。此卒哭之麻不入者，皇氏云：“时祸乱迫蹙，君既服吉服，故士大夫既虞不复受服，至卒哭总除。”



孔子之故人曰原壤，其母死，夫子助之沐椁。沐，治也。<span class="q">○</span>壤，如丈反。原壤登木曰：“久矣，予之不托於音也。”木，椁材也。讬，寄也，谓叩木以作音。<span class="q">○</span>材音才。歌曰：“貍首之班然，执女手之卷然。”说人辞也。<span class="q">○</span>貍，力知反。女如字，徐音汝。卷音权，本又作拳。夫子为弗闻也者而过之。佯不知。<span class="q">○</span>佯音羊。从者曰：“子未可以已乎？”已犹止也。<span class="q">○</span>从，才用反。以、已并音以。夫子曰：“丘闻之，亲者毋失其为亲也，故者毋失其为故也。”

[疏]“孔子”至“故也”。<span class="q">○</span>正义曰：此一节论孔子无大故不遗故旧之事。<span class="q">○</span>原壤登椁材而言曰：久矣，予之不讬於音也。讬，寄也，谓我遭丧母以来，日月久矣。我不得讬寄此木以为音声，於是乎叩木作音，口为歌。“曰：貍首之班然”者，言言斫材文采，似貍之首。<span class="q">○</span>“执女手之卷然”者，孔子手执斤斧，如女子之手，卷卷然而柔弱。以此欢说仲尼，故注云“说人辞也”。然在丧而歌，非礼之甚，夫子为若不闻也者而过去之。从者见其无礼，谓夫子曰：“彼既无礼，子未可休已乎？”言应可休已，不须为治椁也。夫子对从者曰：朋友无大故，不相遗弃，丘闻之，与我骨肉亲者虽有非礼，无失其为亲之道，尚得与之和睦；故旧者虽有非礼，无失其为故之道，尚得往来。原壤有非礼，既是故旧，身无杀父害君之故，何以绝之？按《论语》云：“主忠信，无友不如已者，”《左传》吴季札讥叔孙穆子好善而不能择人。原壤母死，登木而歌，夫子圣人，与之为友者，《论语》云“无友不如已者”，谓方始为交游，须择贤友。《左传》云“好善而不能择人”者，谓不善之人，不可委之以政。今原壤是夫子故旧，为日已久。或平生旧交，或亲属恩好，苟无大恶，不可辄离。故《论语》云：“故旧无大故，则不相遗弃。”彼注云：“大故谓恶逆之事。”杀父害君，乃为大故，虽登木之歌，未至於此。且夫子圣人，诲人不倦。宰我请丧亲一期，终助陈桓之乱，互乡童子，许其求进之情，故志在携奖，不简善恶。原壤为旧，何足怪也？而皇氏云：“原壤是上圣之人，或云是方外之士，离文弃本，不拘礼节，妄为流宕，非但败於名教，亦是误於学者。”义不可用。其云原壤中庸下愚，义实得矣。



赵文子与叔誉观乎九原。叔誉，叔向也，晋羊舌大夫之孙，名肸。<span class="q">○</span>誉音预。向，许亮反。肸，许乙反。文子曰：“死者如可作也，吾谁与归？”作，起也。叔誉曰：“其阳处父乎？”阳处父，襄公之大傅。<span class="q">○</span>父音甫，注同。傅音赋。文子曰：“行并植於晋国，不没其身，其知不足称也。”并犹专也，谓刚而专已，为狐射姑所杀。没，终也。植或为特。<span class="q">○</span>行，旧下孟反，皇如字。并，必正反，注同。植，直吏反，又时力反，注同。知音智，射音亦，又音夜。“其舅犯乎？”文子曰：“见利不顾其君，其仁不足称也。谓久与文公辟难，至将反国，无安君之心，及河授璧，诈请亡，要君以利是也。<span class="q">○</span>难，乃旦反。要，一遥反。我则随武子乎？利其君，不忘其身。谋其身，不遗其友。”武子，士会也，食邑於随、范，字季。晋人谓文子知人。见其所善於前，则知其来所举。文子其中退然如不胜衣，中，身也。退，柔和貌。《乡射记》曰：“居二寸以为侯中。”退或为妥。<span class="q">○</span>追然音退，本亦作退。胜音升。妥，他果反。其言呐呐然如不出其口。呐呐，舒小貌。<span class="q">○</span>呐，如悦反，徐似劣反。所举於晋国管库之士七十有馀家，管库之士，府史以下，官长所置也。举之於君，以为大夫、士也。管，键也。库，物所藏。<span class="q">○</span>长，丁丈反。键，其展反，徐其偃反，钥也。生不交利，廉也。死不属其子焉。洁也。<span class="q">○</span>属音烛。

[疏]“赵文”至“子焉”。<span class="q">○</span>正义曰：此一节论赵文子知人之事，各依文解之。<span class="q">○</span>注“叔誉”至“名肸”。<span class="q">○</span>正义曰：知叔誉是叔向者，案《韩诗外传》云：“赵文子与叔向观於九原。”故知叔誉是叔向也。云“晋羊舌大夫之孙名肸”者，案《左氏》羊舌是邑名，晋大夫公族为羊舌大夫也。故闵二年《左传》云：“羊舌大夫为尉。”羊舌大夫生羊舌职，职生叔向，是羊舌大夫之孙也。又昭三年《左传》叔向与齐晏子语云：“肸又无子。”是名肸。“死者如可作也，吾谁与归”者，<span class="q">○</span>文子云：此处先世大夫死者既众，假令生而可作起，吾於众大夫之内，而谁最贤，可以与归？<span class="q">○</span>“文子”至“称也”者，“并”犹专也，“植”谓刚也，文子曰言处父唯行专权刚强於晋国，自招杀害，不得以理终没其身，是不能防身远害，以其无知故也。故云“其知不足称”也。<span class="q">○</span>注“并犹”至“为特”。<span class="q">○</span>正义曰：“并”者谓并他事以为已有，是专权之事，故云并犹专也。云“谓刚而专已”者，“刚”，经中“植”也。文五年“甯嬴从阳处父及温而还，其妻问之，嬴曰：‘夫子刚。’”又文六年“晋蒐于夷，使狐射姑将中军，赵盾佐之。阳处父至自温，改蒐于董，易中军”，以赵盾为将，狐射姑郤为佐。狐射姑恨之，使续鞫居杀阳处父，故传云：“贾季怨阳子之易其班也。”贾季即狐射姑也。贾是采邑，季则其字也。<span class="q">○</span>“见利”至“称也”者，文子云：舅犯见君反国，恐不与已利禄，遂不顾其君，诈欲奔去，唯求财利，无心念君，无仁爱之心，其仁不足称也。<span class="q">○</span>注“谓久”至“利是”。<span class="q">○</span>正义曰：案《左传》僖五年辟骊姬之难，至僖二十四年反国，是久与文公辟难也。又案僖二十四年《左传》云：“及河，子犯以璧授公子曰：‘臣负羁绁，从君巡於天下，臣之罪甚多矣。臣犹知之，而况君乎？请由此亡。’公子曰：‘所反国不与舅氏同心者，有如白水。’”是要君求利之事也。<span class="q">○</span>“利其”至“其友”者，文子称随武子之德，凡人利君者，多性行偏特，不顾其身。今武子既能利君，又能不忘其身。“利其君”者，谓进思尽忠。“不忘其身”者，保全父母。“谋其身，不遗其友”者，凡人谋身，多独善於已，遗弃故旧。今武子既能谋身，又能不遗其朋友。此二句言武子德行弘广，外内周备，故襄二十七年《左传》论范武子之德云：“文子之家事治，言於晋国无隐情。”无隐情则利君也，家事治则不忘其身。处父、舅犯，其事显於《春秋》，故郑具言之；随武子之事，《春秋》文无指的，故郑亦不言也。文七年士会与先蔑俱迎公子雍，在秦三年，不见先蔑，及士会还晋，遂不见蔑而归，是遗其友，而云“不遗”者，彼谓共先蔑俱仰公子雍，惧其同罪，祸及於已，故不见之，非是无故相遗也。<span class="q">○</span>“文子”至“其口”者，作记者美文子知人，既美随士会於前，知其所举还如随会之比。此论文子之貌，文子身形退然柔相，似不胜其衣，言形貌之卑退也。其发言舒小，似呐呐然如不出诸口，谓言语卑下也。<span class="q">○</span>注“乡射”至“侯中”。<span class="q">○</span>正义曰：引之者，证“中”为身也，故《仪礼·乡射记》曰：“乡侯五十弓，弓长六尺”，谓乡射去射处五十步，一步料二寸，以为侯中，则侯中方一丈，“中”谓身也。<span class="q">○</span>注“举之”至“键也”。<span class="q">○</span>正义曰：知“为大夫、士”者，以经称“家”，家是大夫、士之总号。案《月令》注：“管籥，搏键器。”键谓锁之入内者，俗谓之锁须；管谓夹取键，今谓之钥匙；则是管、键为别物。而云“管键”者，对则细别，散则大同，为键而有，故云“管键”。<span class="q">○</span>“生不交利”者，谓文子生存之日，不交涉为利，是谓不与利交涉也。<span class="q">○</span>“死不属其子”者，谓临死时不私属其子於君及朝廷也。案《礼记》文子成室，被张老所讥。乐奏《肆夏》，从赵文子始。《礼记》显其奢僣者，晋为霸主，总领诸侯，武为晋相，光显威德。此乃事势须然，无废德行之善。且仲尼之门，尚有柴愚参鲁，管仲相齐亦有三归反坫，亦何怪也？



叔仲皮学子柳。叔仲皮，鲁叔孙氏之族。学，教也。子柳，仲皮之子。<span class="q">○</span>学，户教反，注同。叔仲皮死，其妻鲁人也，衣衰而缪绖。衣，当为齐，坏字也。缪，当为“不樛垂”之樛。士妻为舅姑之服也。言虽鲁钝，其於礼胜学。<span class="q">○</span>衣衰，依注衣作齐，音咨。缪，依注读曰樛，音居虬反。为舅，于伪反。下“为舅”、“为天子”、“不为兄”、“不为蚕”同。鲁钝，徒困反，亦作顿。叔仲衍以告，告子柳，言此非也。衍，盖皮之弟。衍或为皮。<span class="q">○</span>衍，以善反，注同。请繐衰而环绖，繐衰，小功之缕，而四升半之衰。环绖，吊服之绖。时妇人好轻细，而多服者。衍既不知礼之本，子柳亦以为然，而请於衍，使其妻为舅服之。<span class="q">○</span>繐衰，上音岁，下七雷反。缕，力主反。好，呼报反。曰：“昔者吾丧姑姊妹亦如斯，末吾禁也。”衍答子柳也。姑姊妹在室齐衰，与妇为舅姑同。末，无也。言无禁我，欲其言行。<span class="q">○</span>丧如字。末，莫曷反。退，使其妻繐衰而环绖。妇以诸侯之大夫为天子之衰、吊服之绖服其舅，非。

[疏]“叔仲”至“环绖”。<span class="q">○</span>正义曰：此一节论子柳失礼之事。<span class="q">○</span>叔仲，氏也，皮是名。言叔仲皮教训其子，子柳虽受父教，犹不知礼。在后叔仲皮死，其妻鲁人也，其子柳之妻是鲁钝妇人。虽曰鲁钝，犹知为舅姑而身著齐衰，而首服缪绖也。谓绞麻为绖。<span class="q">○</span>“叔仲衍以告”者，衍是皮之弟、子柳之叔。既见当时妇人好尚轻细，见子柳之妻身著齐衰，以告子柳：汝妻何以著非礼之服？子柳见时皆尔，亦以为然，以妻非礼，遂请於衍，欲令其妻身著緦衰，首服环绖。衍答子柳云：昔者吾丧姑姊妹亦如斯。斯，此也。谓如此繐衰环绖。<span class="q">○</span>“末吾禁也”者，末，无也。我著繐衰环绖，无人於吾而相禁者，既无禁，明其得著繐衰。衍告子柳如此。丁柳得衍言乃退，使其妻著繐衰而环绖。<span class="q">○</span>注“叔仲”至“之族”。<span class="q">○</span>正义曰：知者，案《世本》“桓公生僖叔牙，叔牙生武仲休，休生惠伯彭，彭生皮，为叔仲氏”。故云“叔孙氏之族”。<span class="q">○</span>注“衣当”至“胜学”。<span class="q">○</span>正义曰：《丧服》妇为舅姑齐衰，无“衣衰”之文，故知“衣”是“齐”字，但“齐”字坏灭而有“衣”在。云“缪读为不樛垂之樛”者，读从《丧服传》“不樛垂”之樛。樛谓两股相交也，五服之绖皆然，唯吊服环绖不樛耳。云“士妻为舅姑之服也”者，以子柳以仲叔为氏，则非庶人也，又《春秋》叔仲皮等经传无文，则非卿大夫也，故以为“士妻”。其实大夫妻为舅姑亦齐衰。<span class="q">○</span>注“衍盖皮之弟”。<span class="q">○</span>正义曰：知者，以叔仲衍、叔仲皮皆以单字为名，故疑是兄弟也。又子柳请衍，则衍尊於子柳，是子柳叔也。<span class="q">○</span>“繐衰”至“服之”。<span class="q">○</span>正义曰：知“繐衰，小功之缕，而四升半”者，约《丧服传》文。云“环绖，吊服之绖”者，约《周礼·司服》“首服弁绖”，郑注云：“弁绖者，如爵弁而素，加环绖。”又郑注《杂记》云：“环绖者，一股，所谓缠绖也，缠而不樛。”是环绖不樛也。云“时妇人好轻细，而多服此”者，若时人不服此服，则衍与子柳应知繐衰为非。今子柳既受学於父，不肯粥庶弟之母，非是下愚而不知其非礼，明当时皆著轻细故也。<span class="q">○</span>注“妇以”至“舅非”。<span class="q">○</span>正义曰：“以诸侯之大夫为天子之衰”，据《丧服》谓繐衰也。云“吊服之绖”者，谓环绖，既以此服服舅，故云非也。



成人有其兄死而不为衰者，闻子皋将为成宰，遂为衰。成人曰：“蚕则绩而蟹有匡，范则冠而蝉有緌，兄则死而子皋为之衰。”蚩兄死者。言其衰之不为兄死，如蟹有匡，蝉有緌，不为蚕之绩，范之冠也。范，蜂也。蝉，蜩也。緌为蜩喙，长在腹下。<span class="q">○</span>成，本或作郑，音丞。蚕，七南反。蟹，户买反。緌，耳佳反。蚩，昌之反。蜂，子逢反。蜩音条。喙，呼惠反。又，丁角反。

[疏]“成人”至“之衰”。<span class="q">○</span>正义曰：此一节论成人无礼之事。成，孟氏所食采地也，即前犯禾之邑也。此邑中民，有兄死而弟不为兄制服者也。<span class="q">○</span>“闻子皋将为成宰，遂为衰”者，此不服兄者，闻孔子弟子子皋，其性至孝，来为成之宰，必当冶前不孝之人，恐罪及已，故惧之，遂制衰服也。<span class="q">○</span>正义曰：“蚕则绩而蟹有匡”者，“成人”谓成邑中识礼之人也，讥笑不服兄衰，仍为设二譬也。蚕则绩丝作茧。“蟹有匡”者，蟹背壳似匡，仍谓蟹背作匡。<span class="q">○</span>“范则冠而蝉有緌”者，范，蜂也。蜂头上有物似冠也。蝉，蜩也。緌谓蝉喙，长在口下，似冠之緌也。<span class="q">○</span>“兄则死而子皋为之衰”者，以是合譬也。蚕则须匡以贮茧，而今无匡，蟹背有匡，匡自著蟹，则非为蚕设。蜂冠无緌，而蝉口有緌，緌自著蝉，非为蜂设。亦如成人兄死，初不作衰，后畏於子皋，方为制服。服是子皋为之，非为兄施，亦如蟹匡、蝉緌各不关於蚕，蜂也。



乐正子春之母死，五日而不食，曰：“吾悔之。勉强过礼。子春，曾子弟子。<span class="q">○</span>强，其两反。自吾母而不得吾情，吾恶乎用吾情？”恶乎犹於何也。<span class="q">○</span>恶音乌，注同。

[疏]“乐正”至“吾情”。<span class="q">○</span>正义曰：此一节论孝子遭丧哀过之事。乐正子春即曾子弟子，坐於床下者是也。此其母死五日而不食者，礼三日，其五日，过二日。<span class="q">○</span>“曰吾悔之”者，悔其不以实情，勉强而至五日。<span class="q">○</span>“自吾母而不得吾情，吾恶乎用吾情”者，自吾母死而不得吾之实情，而矫诈勉强为之，更於何处用吾之实情乎？



岁旱，穆公召县子而问然。然之言焉也。凡穆或作缪。<span class="q">○</span>旱音汗。县音悬。缪音穆。曰：“天久不雨，吾欲暴尫而奚若？”奚若，何如也。尫者，面乡天，觊天哀而雨之。<span class="q">○</span>雨，于付反，注及下同。暴，步卜反，下同。尫，乌光反。乡，许亮反。觊音冀，本又作几，音同。曰：“天久不雨，而暴人之疾子，虐，毋乃不可与？”锢疾，人之所哀，暴之是虐。<span class="q">○</span>暴人之疾子，一读以子字向下。与音馀。锢音固。“然则吾欲暴巫而奚若？”曰：“天则不雨，而望之愚妇人，於以求之，毋乃已疏乎？”已犹甚也。巫主接神，亦觊天哀而雨之。《春秋传》说巫曰：“在女曰巫，在男曰觋。”《周礼·女巫》：“旱暵则舞雩。”<span class="q">○</span>觋，胡狄反。旱暵，呼旦反。雩，音于。“徙市则奚若？”曰：“天子崩，巷市七日，诸侯薨，巷市三日，为之徙市，不亦可乎？”徙市者，庶人之丧礼。今徙市，是忧戚於旱若丧。<span class="q">○</span>徙市，上音死，下音是。为，于伪反。“不亦可乎”，“可”或作“善”。

[疏]“岁旱”至“可乎”。<span class="q">○</span>正义曰：此一节论岁旱变之事。<span class="q">○</span>“望之愚妇人，於以求之，毋乃已疏乎”。<span class="q">○</span>县子云：天道远，人道近。天则不雨，而望於愚鄙之妇人，欲以暴之，以求其雨。已，甚也。无乃甚疏远於求雨道理乎？言甚疏远於道理矣。<span class="q">○</span>注“《春秋》”至“曰觋”。<span class="q">○</span>正义曰：所引《春秋传》者，《外传·楚语》昭王问观射父绝地通天之事。观射父对云：“民之精爽不携贰者，明神降之，在男曰觋，在女曰巫。”然案《楚语》“精爽不携贰者”始得为巫，此经而云“愚妇人”者，据末世之巫，非复是精爽不携贰之巫也。<span class="q">○</span>注“徙市者，庶人之丧礼”。正义曰：今徙市是忧戚於旱，若居天子诸侯之丧，必巷市者，以庶人忧戚，无复求賝财利，要有急须之物不得不求，故於邑里之内而为巷市。



孔子曰：“卫人之祔也离之，祔谓合葬也。离之，有以间其椁中。<span class="q">○</span>祔音附，下同。合音閤，下同。间，间厕之间。鲁人之祔也合之，善夫！”善夫，善鲁人也。祔葬当合也。<span class="q">○</span>善夫音扶。

[疏]“孔子”至“善夫”。<span class="q">○</span>正义曰：此一节论鲁、卫得失，各依文解之。<span class="q">○</span>鲁、卫兄弟，应同周法，故并之也。“祔”谓合葬也。“离之”谓以一物隔二棺之间於椁中也。所以然者，明合葬犹生时，男女须隔居处也。<span class="q">○</span>“鲁人之祔也合之，善夫”者。<span class="q">○</span>鲁人则合并两棺置椁中，无别物隔之。言异生，不须复隔，穀则异室，死则同穴，故善鲁之祔也。