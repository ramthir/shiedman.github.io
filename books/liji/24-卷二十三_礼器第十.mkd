---
title: 卷二十三_礼器第十
category: 礼记正义
author: 汉·郑玄(注), 唐·孔颖达(疏)
date: 2014-05-26 14:28:21 +0800
permalink: /books/Liji/24.html
layout: book_page
---

<span class="q">陆曰：“郑云：‘以其记礼，使人成器。孔子谓子贡瑚琏之器是也。’”</span>

[疏]正义曰：案郑《目录》云：“名为《礼器》者，以其记礼，使人成器之义也。故孔子谓子贡：‘汝，器也。’曰‘何器也’？曰‘瑚琏也’。此於《别录》属《制度》。”



礼器，是故大备。大备，盛德也。<span class="q">礼器，言礼使人成器，如耒耜之为用也。“人情以为田”，“脩礼以耕之”，此是也。大备，自耕至於食之而肥。</span>礼，释回，增美质，措则正，施则行。<span class="q">释犹去也。回，邪辟也。质犹性也。措，置也。<span class="q">○</span>错，七路反，本又作措，又厝，音同。去，起吕反。邪，似嗟反。辟，四亦反。</span>其在人也，如竹箭之有筠也，如松柏之有心也。二者居天下之大端矣，故贯四时而不改柯易叶。<span class="q">箭，筱也。端，本也。四物於天下最得气之本，或柔刃於外，或和泽於内，用此不变伤也。人之得礼，亦犹然也。<span class="q">○</span>箭，节见反。筠，于贫反，郑云：“竹之青皮也。”贯，古乱反。柯，古何反。筱，西了反，徐音小。刃，而慎反。</span>故君子有礼，则外谐而内无怨。<span class="q">人协服也。</span>故物无不怀仁，鬼神飨德。<span class="q">怀，归也。</span>

[疏]“礼器”至“飨德”。<span class="q">○</span>正义曰：此一节论礼能使人成器，则於外物无不备。各依文解之。<span class="q">○</span>“礼器”至“德也”。<span class="q">○</span>言礼能使人成器，故云礼器也。既得成器，则於事无不足，故云“是故大备”也。身既成器，又能备足，则是盛德也。此“大备”者，则上《礼运》所云自“人情以为田”，“脩礼以耕之”，至“食而弗肥”是也。<span class="q">○</span>“礼释”至“则行”。<span class="q">○</span>“礼，释回”，此以下用礼为器，以耕人情之事释去也。回，邪也。用礼为器，能除去人之邪恶也。“增美质”者，增，益也；质，性也。礼非唯去邪而已，人有美性者，礼又能益之也。“措则正”者，措，置也。言置礼在身，则身正也。“施则行”者，施，用也。若以礼用事，事皆行也。<span class="q">○</span>“其在”至“易叶”。<span class="q">○</span>“其在人也，如竹箭之有筠也”，礼道既深，此为设譬也。竹，大竹也。箭，筱也。言人情备德由於礼礼，譬如竹箭四时葱翠由於外有筠也。筠是竹外青皮。《顾命》云：“敷重笋席”。郑云：“笋，析竹青皮也。《礼记》曰：‘如竹箭之有筠。’”按郑引《礼记》之“筠”以为“青皮”，是知呼竹为筠。“如松柏之有心也”者，又设譬也。人经夷险，不变其德，由礼使然，譬如松柏陵寒而郁茂，由其内心贞和故也。“二者居天下之大端矣”者，二者，竹、松也。端犹本也。松、竹居於天下，比於众物，最得气之本也，“故贯四时不改柯易叶”。贯，经也，既得气之本，故经四时柯叶无凋改也。改、易，互言也。<span class="q">○</span>“故君”至“无怨”。<span class="q">○</span>解“外谐内无怨”者，谓於外疏远之处，与人谐和，於内亲近之处，无相怨恨，以其有礼接人，故内外协服也。为譬既毕，此合之也。前并举筠、心二事，正欲譬於君子内外俱美，外柔刀如筠，故能与一切物相谐，内和泽如松心，故能与人无怨。经云二者，据譬也。郑云四物者，析别言之。<span class="q">○</span>“故物”至“飨德”。<span class="q">○</span>“故物无不怀仁”者，怀，归也。由外内协服，故悉归仁，故云物无不怀仁。“鬼神飨德”者，鬼神聪明正直，依人而行，物既怀仁，故神亦飨德也。



先王之立礼也，有本有文。忠信，礼之本也。义理，礼之文也。无本不立，无文不行。<span class="q">言必外内具也。</span><span class="q">○</span>礼也者，合於天时，设於地财，顺於鬼神，合於人心，理万物者也。<span class="q">鬼神，所祀事有德也。</span>是故天时有生也，地理有宜也，人官有能也，物曲有利也。<span class="q">言皆有异。</span>故天不生，地不养，君子不以为礼，鬼神弗飨也。<span class="q">天不生，谓非其时物也。地不养，谓非此地所生。</span>居山以鱼鳖为礼，居泽以鹿豕为礼，君子谓之不知礼。<span class="q">不顺其乡之所有也。</span>故必举其定国之数，以为礼之大经。<span class="q">定国之数，谓地物所出多少。</span>礼之大伦，以地广狭。<span class="q">谓贡赋之常差。<span class="q">○</span>狭音洽，又户夹反。差，初隹反，徐初宜反。</span>礼之薄厚，与年之上下。<span class="q">用年之丰凶也。<span class="q">○</span>上，时掌反。</span>是故年虽大杀，众不匡惧，则上之制礼也节矣。<span class="q">言用之有节也。杀谓穀不熟也。匡犹恐也。<span class="q">○</span>杀，色戒反，徐所例反，注同。匡惧音匡，又丘往反。恐，丘勇反。</span>

[疏]“先王”至“节矣”。<span class="q">○</span>正义曰：此一节论因上礼则人外内谐和，遂云礼须信义，兼说行礼之事。各依文解之。<span class="q">○</span>“忠信，礼之本也”者，礼之为本，即忠信是也。忠者内尽於心也，信者外不欺於物也。内尽於心，故与物无怨；外不欺物，故与物相谐也。义理，礼之文也。礼虽用忠信为本，而又须义理为文饰也。得理合宜，是其文也。无本不立，解须本也。无忠信，则礼不立也。无文不行，解须文也。行礼若不合宜得理，则礼不行也。<span class="q">○</span>“礼也”至“知礼”。<span class="q">○</span>此一节论礼者合於天地，协於鬼神，合於人心，而行其礼，若不得天时，不得地财，而行其礼，则不知礼也。“礼也者，合於天时”者，前云忠信为本易见，而义理为文难睹，故此以下，广说义理为文之事也。夫君子行礼，必须使仰合天时，俯会地理，中趣人事，则其礼乃行也。仰合天时，即依於四时，及丰俭随时也。<span class="q">○</span>“设於地财”者，俯会地理也。财，物也。所设用物为礼，各是其土地之物也。<span class="q">○</span>“顺於鬼神”者，鬼神助天地为化之鬼神也，祀之必顺，不滥逆也。<span class="q">○</span>“合於人心”者，中趣人事也。虽合天会地，顺於鬼神，又须与人心符合，其神乃行也，是以《书》云“谋及卿士，谋及庶人，谋及卜筮”是也。<span class="q">○</span>“理万物者也”者，若能使事事如上，则行苇得所，豚鱼戴赖，是万物各得其理也。<span class="q">○</span>“是故天时有生也”者，言天四时自然，各有所生，若春荐韭卵，夏荐麦鱼是也。<span class="q">○</span>“地理有宜也”者，地之分理，自然各有所宜，若高田宜黍稷，下田宜稻麦是也。<span class="q">○</span>“人官有能也”者，人居其官，各有所能，若司徒奉牛，司马奉羊，及庖人治庖，祝治尊俎是也。<span class="q">○</span>“物曲有利也”者，谓万物委曲，各有所利，若曲糵利为酒醴，丝竹利为琴笙，皆自然有其性各异也。皇氏云：“有圣人制礼得宜，故致天时有生，地理有宜之等。”非其义也。<span class="q">○</span>“故天不生”者，既得时财，而为天地人物美功，故君子行礼，不为失时非财之事。故此以下明之也：此是不合天时也。“天不生”，谓非时之物，若寒瓜夏橘，及李梅冬实之属也。<span class="q">○</span>“地不养”者，此是不设地财也。“地不养”，若山之鱼鳖，泽之鹿豕也。<span class="q">○</span>“君子不以为礼”者，此是不合人心也。<span class="q">○</span>“鬼神弗飨”者，此是不顺鬼神也。<span class="q">○</span>“居山以鱼鳖为礼，居泽以鹿豕为礼，君子谓之不知礼”者，此翻广设地财也，鹿豕是山养，鱼鳖是泽物，今若非其地所养而设为礼，此是谓为不知礼也。<span class="q">○</span>注“鬼神”至“德也”。<span class="q">○</span>正义曰：以经云“顺於鬼神”，先王制礼，所以能顺鬼神者，以鬼神是有德之人，死乃祀为鬼神。礼既合於人心，故得顺於鬼神也。<span class="q">○</span>“故必”至“节矣”。<span class="q">○</span>此一节，以上文制礼，因合天时地宜，故此论随地之所有以制礼也。举其定国之数，以为礼之大经。礼，物必乡之所有，故有国者，必书其国内所生物多少定数，以为国之大法也。经，法也。<span class="q">○</span>“礼之大伦，以地广狭”者，伦犹例也。制礼之大例，又宜随地广狭为法，谓贡赋之常差也。<span class="q">○</span>“礼之薄厚，与年之上下”者，此广顺天时。上犹丰也，下犹荒也。虽以地广狭为制，而又皆须随於天时也。多少随年丰荒也。<span class="q">○</span>“是故年虽大杀，众不匡惧”者，此言得时之美也。大杀谓五穀不孰也。匡犹恐也。虽大凶杀之年，则人主随而省敛狭用，故天下之众不恐惧也，则上之制礼也节矣。合结地财天时也，广狭随地而赋，丰凶逐时而敛，众之不恐，并由君上制礼有节故也。



礼，时为大，顺次之，体次之，宜次之，称次之。<span class="q">言圣人制礼所先后也。<span class="q">○</span>称，尺证反，后皆同。</span>尧授舜，舜授禹，汤放桀，武王伐纣，时也。<span class="q">言受命改制度。</span>《诗》云：“匪革其犹，聿追来孝。”<span class="q">革，急也。犹，道也。聿，述也。言文王改作者，非必欲急行巳之道，乃追述先祖之业，来居此为孝。<span class="q">○</span>革，纪力反，注同。</span><span class="q">○</span>天地之祭，宗庙之事，父子之道，君臣之义，伦也。<span class="q">伦之言顺也。</span><span class="q">○</span>社稷山川之事，鬼神之祭，体也。<span class="q">天地人之别体也。</span><span class="q">○</span>丧祭之用，宾客之交，义也。<span class="q">义之言宜也，人道之宜。</span><span class="q">○</span>羔豚而祭，百官皆足，大牢而祭，不必有馀，此之谓称也。<span class="q">足犹得也。称，称牲之大小而为俎，此指谓助祭者耳。而云百官，喻众也。</span>

[疏]“礼时”至“称也”。<span class="q">○</span>正义曰：此一节明亦因上制礼得节，故以下诸事皆由礼洽天时。今各依文解之。<span class="q">○</span>“礼，时为大”者，揖让干戈之时，於礼中最大，故云“时为大”也。<span class="q">○</span>“顺次之”者，虽合天时，又须顺序，故顺次之也。<span class="q">○</span>“体次之”者，有时有顺，又须小大各有体别也。<span class="q">○</span>“宜次之”者，大小虽有体，行之又须各当其宜也。<span class="q">○</span>“称次之”者，称犹足也，行礼又须各自足也。<span class="q">○</span>“尧舜”至“来孝”。<span class="q">○</span>此释时为大也，尧、舜所以相授者，尧、舜知子不贤，自能逊退而授人，此时使之然也。桀、纣凶虐，不能传立与人，汤、武救民之灾，不可不伐，亦时使之然也。<span class="q">○</span>“《诗》云：‘匪革其犹，聿追来孝’”，此《大雅·文王有声》之篇。革，急也。犹，道也。聿，述也。言文王改作丰邑，非是急行巳之道，能述追先祖之业，来行孝道於此丰邑，时使之然，不得不尔，释时之义也。今《诗》本“革”作“棘”，“犹”作“欲”，“聿”作“遹”，字不同者，郑答炅模云：“为记注之时，依循旧本，此文是也。后得《毛诗传》而为《诗》注，更从毛本，故与记不同。”革、棘、聿、遹，字异义同，《诗》注“来，勤也”，言作丰邑，“非急成巳之欲”，“乃追述王季勤行孝之道也”。<span class="q">○</span>注“革急”至“述也”。<span class="q">○</span>正义曰：革，急；聿，述，并《释言》文。犹，道也，《释诂》文。<span class="q">○</span>“天地”至“伦也”。<span class="q">○</span>此事皆是下之事上，以敬顺为本，故云伦也。以前经云时为大，顺次之，故以伦为顺也。<span class="q">○</span>“社稷”至“体也”。<span class="q">○</span>以前经云体次之，此覆说体也。社稷山川为天地之别体，鬼神是人之别体，各有躯体也。<span class="q">○</span>注“天地”至“体也”。<span class="q">○</span>正义曰：神是天之别体，社稷山川是地之别体，鬼是人之别体，兼云天者，社稷山川虽形属於地，精灵上连於天也。此经鬼神之祭，则上宗庙之事而别属体者，宗庙至尊，事之须顺，故属顺也，体是人死所为，故后属体也，故云天地人之别体也。<span class="q">○</span>“丧祭”至“义也”。<span class="q">○</span>此释宜次之也。宜，义也。主人有丧祭之事，应须费用，而宾客有赙赗之交，是人道之宜也。故后云：丧礼，忠之至，宾客用币，义之至也。<span class="q">○</span>“羔豚”至“称也”。<span class="q">○</span>此释称次之。“羔豚而祭，百官皆足”，足犹得也。夫臣助祭，则各有俎。祭竟，播及胞翟，虽复羔豚之小，而百官一切皆悉得也。<span class="q">○</span>“大牢而祭，不必有馀”者，假令大牢亦不至有馀也。<span class="q">○</span>“此之谓称也”者，小而皆得，大而不馀，是各称在体也。<span class="q">○</span>注“此指”至“众也”。<span class="q">○</span>正义曰：按《仪礼》：“士祭用特牲，大夫祭用少牢，皆以成牲，不用羔豚。”此得有羔豚祭者，按《王制》云：“大夫士有田则祭，无田则荐。”则无地大夫士荐羔豚也。无地则无臣助祭，故云百官喻众也。



诸侯以龟为宝，以圭为瑞；家不宝龟，不藏圭，不台门，言有称也。<span class="q">古者货贝宝龟，大夫以下有货耳。《易》曰：“十朋之龟。”瑞，信也。诸侯执瑞，孤卿以下执挚。阇者谓之台。<span class="q">○</span>堵，本又作阇，音都，又丁古反，徐音常邪反。</span>

[疏]“诸侯”至“称也”。<span class="q">○</span>正义曰：此一节还明上经称次之事也。但礼主威仪，以尊卑大小，多少质文，各有所宜，其称非一，故从此以下，更广明为称之事。各依文解之。<span class="q">○</span>“诸侯以龟为宝”者，诸侯有保土之重，宜须占详吉凶，故得以龟为宝也。<span class="q">○</span>“以圭为瑞”者，圭兼五等玉也。诸侯之於天子，如天子之於天也。天子得天之物谓之瑞，故诸侯受封於天子，天子与之玉，亦谓为瑞也。《书》云“辑五瑞”，又云“班瑞于群后”是也。此云圭，不云璧，从可知也。<span class="q">○</span>“家不宝龟”者，家，卿大夫也。大夫卑轻，不得宝龟，故臧文仲居蔡为僣也。<span class="q">○</span>“不藏圭”者，卿大夫不得执玉，故不得藏圭。<span class="q">○</span>“不台门”者，两边筑阇为基，基上起屋曰台门，诸侯有保捍之重，故为台门，而大夫轻，故不得也。<span class="q">○</span>“言有称”者，结上得与不得，各有所称。<span class="q">○</span>注“古者”至“之台”。<span class="q">○</span>正义曰：言古者货贝，以贝为货，若今之用钱为货也。贝有五种，按《食货志》：王莽作金银龟贝钱布之品，名曰宝货。大贝四寸八分以上，二枚为一朋，直二百一十六文；壮贝三寸六分以上，二枚为一朋，直五十文；么贝二寸四分以上，二枚为一朋，直三十文也；小贝一寸二分以上，二枚为一朋，直十文也；<span class="q">○</span>不盈寸二分，漏度不得为朋，率枚直钱三文，是为货贝五品。又以龟为宝，故云“古者货贝宝龟”。云“《易》曰‘十朋之龟’”者，按《损卦·六五爻》云：“或益之十朋之龟。”郑注引《尔雅》云：“一曰神龟。”郭注：“此当龟以为畜在宫沼者。”“二曰灵龟。”注云：“今江东所用卜龟黄灵黑灵者，此盖与天龟灵属一也。”“三曰摄龟。”注云“以腹甲翕然摄敛头闭藏之”，即当《周礼》地与四方之龟，知者，以皆有奄敛之义故也。“四曰宝龟”。即“遗我大宝龟”，及《乐记》曰“青黑绿者，天子之宝龟”，及《公羊》定公八年“龟青纯”皆是也。“五曰文龟”。注“甲有文采者，《河图》云灵龟负书丹甲青文”是也。言灵者直是神龟之义，非天龟也。“六曰筮龟”。注云“常在蓍丛下”者。“七曰山龟，八曰泽龟，九曰水龟，十曰火龟”。注“此皆说龟所生处”也。大凡神、灵、宝、文、摄，唯五体而巳。《家语》臧氏家有守龟，名曰蔡。文仲三年为一兆，武仲三年而为二兆，孺子容三年而为三兆，此云家不宝龟。按《三正记》、《白虎通》天子之龟尺二寸，诸侯一尺，大夫八寸者，彼谓卜龟。士亦有龟，故《士丧礼》卜宅是也。龟出於蔡，故得以为名也。臣瓒注《汉书》云：“蔡，龟名。”非也。臧氏又有偻句，故《左氏》昭二十五年传云“偻句不余欺”是也。《食货志》云：“元龟尺二寸，直二千一百六十，为大贝十朋。公龟九寸以上，直五百，为壮贝十朋。侯龟七寸以上，直三百，为玄贝十朋。子龟五寸以上，直百，为小贝十朋。”此等皆为一贝有十朋，与十朋之龟义同也。云“阇者谓之台”，《尔雅·释宫》文。



礼有以多为贵者。天子七庙，诸侯五，大夫三，士一。天子之豆二十有六，诸公十有六，诸侯十有二，上大夫八，下大夫六。诸侯七介七牢，大夫五介五牢。天子之席五重，诸侯之席三重，大夫再重。天子崩，七月而葬，五重八翣；诸侯五月而葬，三重六翣；大夫三月而葬，再重四翣。此以多为贵也。<span class="q">豆之数，谓天子朔食，诸侯相食，及食大夫。《公食大夫礼》曰：“宰夫自东房荐豆六，设于酱东。”此食下大夫而豆六，则其馀著矣。《聘礼》：“致饔饩於上大夫，堂上八豆，设于户西。”则凡致饔饩，堂上之豆数亦如此。《周礼》：公之豆四十，其东西夹各十有二。侯伯之豆三十有二，其东西夹各十。子男之豆二十有四，其东西夹各六。诸侯七介七牢者，周之侯伯也。大夫五介五牢者，侯伯之卿使聘者也。《周礼》：上公九介九牢，侯伯七介七牢，子男五介五牢。《聘仪》所云“上公七介，侯伯五介，子男三介”，乃谓其使者也。天子葬五重者，谓杭木与茵也。葬者，杭木在上，茵在下。《士丧礼》下篇陈器曰：“杭木横三缩二，加杭席三，加茵，用疏布缁翦，有幅，亦缩二横三。”此士之礼一重者，以此差之，上公四重。<span class="q">○</span>介音介，副也，后皆同；俗读古贺反，非也。重，直龙反，下及注皆同。翣，所甲反。相食音嗣，下同。饩，许既反。夹，古洽反，又古协反。使，色吏反。杭木，苦浪反，又音刚，又户刚反。茵音因。缩，所六反。</span>

[疏]“礼有”至“为贵也”。正义曰：“天子七庙”，尊者诚深孝笃，故立庙乃多世为称也。“诸侯五，大夫三，士一”者，德转薄，故庙少为称也。“士一庙”者，据下士为言，若適士则二庙也。<span class="q">○</span>“天子之豆二十有六”者，谓天子朔食也。尊者宜备味，多乃称之，故多致豆二十有六也。<span class="q">○</span>“诸公十有六”，上公也，谓更相朝时堂上之豆数也。<span class="q">○</span>“诸侯十有二”者，侯、伯、子、男也，亦谓相朝时堂上之豆数也。<span class="q">○</span>“上大夫八，下大夫六”者，皆谓主国食使臣堂上之豆数。<span class="q">○</span>“诸侯七介七牢”者，介，副也；牢，大牢也。谓诸侯朝天子，天子以大牢礼赐之也。《周礼》：公九介九牢，侯伯七，子男五。今言七，举中言之也。<span class="q">○</span>“大夫五介五牢”者，臣为君使，各降其君二等，此五介五牢，谓侯伯之卿，亦举中言之。<span class="q">○</span>“诸侯之席三重”者，谓相朝时宾主皆然也。尊者须温厚，故多重乃称也。三重则四席也。熊氏云：“三重则三席也。”<span class="q">○</span>“大夫再重”者，卑於人君故也。<span class="q">○</span>“天子崩，七月而葬，五重”者，五重谓杭木与茵也。尊者宜坚固，故多重也。<span class="q">○</span>“八翣”者，尊宜多鄣蔽以称之也。<span class="q">○</span>“三重六翣”者，五等同也，卑於王，故鄣蔽少也。然前介及牢不云天子者，天子无介，牢礼无等，及为宾客之事。<span class="q">○</span>“再重四翣”者，诸侯大夫又卑，故从而少饰也。此以多为贵也者，都结上之文也。<span class="q">○</span>注“豆之”至“四重”。<span class="q">○</span>正义曰：“豆之数，谓天子朔食，诸侯相食”者，以文连下，大夫六豆，上大夫八豆，皆食飨大礼，明天子诸侯之豆数，亦是大礼，故为天子朔食，诸侯相食也。其天子齐则无文，亦当与朔食同也。皇氏云：“天子之豆二十有六者，天子庶羞百二十品，笾豆各六十。今云二十六者，说堂上数也。堂下东西夹各十七，两十七合三十四，三十四就二十六，故合六十也。”今按礼有正羞庶羞，故《公食大夫礼》设韭菹醓醢六豆，“设于酱东”，是正羞也。将食士，羞庶羞，设于稻南膷臐膮牛炙之等。十六豆，谓之庶羞。又《掌客》云“公豆四十”，又云“食四十”，则豆盛正羞。食，谓庶羞也，故郑注《掌客》云“食者，其庶羞美可食者”，是庶羞与正羞别。此上大夫八豆、下大夫六豆，皆为正羞，而天子二十六豆亦为正羞，故熊氏以为正羞，醯醢百二十罋之等。但不知堂夹，若为陈列皇氏以为庶羞，其义非也。云“《公食大夫礼》曰宰夫自东房荐豆六，设于酱东”者，郑引以证下大夫六豆之义，云“此食下大夫而豆六，则其馀著矣”者，下大夫六豆，设于堂上，则天子之豆二十有六、诸公十有六、诸侯十有二亦设于堂上显著可知，故云“其馀著矣”。云“《聘礼》致饔饩於上大夫，堂上八豆，设于户西”者，证明此经上大夫八豆之义也。按《公食大夫礼》亦有“上大夫八豆”之文，必引《聘礼》上大夫者，此以《公食大夫》是食礼，《聘礼》上大夫是致饔饩礼，欲见食与饔饩，堂上豆数同，故郑此云：“凡致饔饩，堂上豆数亦如此”，谓亦如此食下大夫之礼。云“《周礼》；公之豆四十，其东西夹各十有二，侯伯之豆三十有二，其东西夹各十，子男之豆二十有四，其东西夹各六”，此豆数皆《周礼·掌客》文。其陈于堂上以东西夹，此郑以意量之。按《聘礼》“致饔饩於上大夫，堂上八豆，西夹六豆，东方亦如之”，此是堂上东西夹各设其豆，东西夹又减於堂上之数。上公堂上十六豆，故知东西夹各十二。侯伯堂上十二，故知东西夹各十也。子男堂上亦十二，故知东西夹各六也。云“诸侯七介七牢者，周之侯伯也”者，《大行人》云：“上公介九人，礼九牢，侯伯介七人，礼七牢，子男介五人，礼五牢。”此独言侯伯者，举中言也。云“大夫五介五牢者，侯伯之卿使聘者也”者，按《大行人》云：凡卿大夫士之礼，各下其君二等，侯伯七介七牢，其臣既降二等，故卿大夫五介五牢，其介数得各下其君二等。君牢，则以爵等。五等之卿同牢。今言五牢者，唯据侯伯之卿降君二等也，其馀牢礼则否。云“天子葬五重者，谓杭木与茵也”者，明五重之义。云“葬者，杭木在上，茵在下”者，古者为椁，累木於其四边，上不不周，致茵於椁下，所以藉棺从上，下棺之后，又置杭木於椁之上，所以杭载於上。引“《士丧礼》下篇陈器曰：‘杭木横三缩二，加杭席三，加茵，用疏布缁翦，有幅，亦缩二横三。’此士之礼一重”者，引之者，证此经葬五重三重之义也。皇氏云：“下棺之后，先加折於壙上，以承杭席。折，犹庪也。方凿连木为之，盖如床，缩者三，横者五。无箦，於上加抗木。杭木之上加杭席三，此为一重。如是者五，则为五重。茵者，藉棺外下缛，用浅色缁布为之，每将一幅，辄合缝为囊，将茅秀及香草着其中，如今有絮缛也。而缩二横三，每为一重也。杭木上横三，下缩二，以其在上象天，天数奇，故上三也；下象地，地数偶，故下二也。茵则上直二，下横三，茵既在下，下法地也；上数二象地，下数三象天，以天三合地二，人中央也。故郑注《士丧礼》下篇云：“谓天三合地二，人藏其中焉。’”此皆皇氏之说也。今按《既夕礼》“杭木横三缩二”，“茵缩二横三”，郑注云：“其用之木三在上，茵二在下，象天三合地二，人藏其中。”如郑此注，则茵缩二在下。皇氏云：“茵缩二在上，横三在下，象天裹於人。”与郑注违，其义非也。云“以此差之，上公四重”者，按天子既五，诸侯乃三，按豆数及棺之重数，上公与诸侯不同，今诸侯既三，明上公四重也。熊氏於此明筵之例，既是礼之通义，今略载焉。熊氏云：“天子祫祭席五重，此文是也。禘则宜四重也。时祭三重，《司几筵职》是也。受神酢席亦然，大朝觐、大飨食、封国、命诸侯皆然。”知者，《司几筵职》文。其平常朝觐及燕，綯亦三重席，知者，以诸侯燕礼有加席故也。其卧席则亦“下莞上簟”，则《诗·斯干》所云是也。天子待诸侯则莞筵纷纯，加缫席画纯，待诸侯之孤亦然，故《公食大夫礼》注云：“孤为宾，则莞筵纷纯，加缫席画纯”是也。待诸侯之卿大夫，则《公食》云：上下大夫“蒲筵，常，缁布纯，加萑席寻，玄帛纯”，注云“谓三命大夫”是也。公食大夫虽是诸侯之法，然天子待之亦然也。天子於已臣子孤卿以下，盖亦然。若其燕，此上等之人皆单席，故燕礼宾无加席，注云：“燕，私礼，臣屈也。”然天子燕臣亦然也。祭天则蒲越瑽鞂，《郊特牲》云是也。自天地以外，日月山川五祀，则《郊特牲》鬼神之祭单席是也。及《司几筵》云：“甸役则设熊席。”注：“表貉所设席。”亦是也。“顾命席”郑注：“不用生时席，新鬼神之事故也。”诸侯则《司几筵》云：“祭祀席，蒲筵缋纯，加莞席酢席，纷纯加缫席。”是祭祀二重也。诸侯相朝，亦二重也。相飨，此经三重，及《郊特牲》云：“大飨君三重席而酢焉。”於燕则两重，以介为宾，或可宾亦单席也。待聘卿大夫诸侯，自坐，盖亦两重也。其聘者身则礼，时及飨食，孤则莞筵藻席，卿大夫则蒲筵萑席，故聘礼之宾改筵。注引《公食大夫礼》曰：“蒲筵萑席，公燕则以介为宾。”故《郊特牲》云：“三献之介，君专席而酢焉。”此降尊以就卑是也。於已臣子，则燕礼宾无加席。卿辞重席，则司宫彻之。诸公亦无加席。大射，则宾有加席，以射辩尊卑故也。然则飨食已卿大夫亦重席。其祭社稷山川亦单席，大夫士祭祀止一席也，故《特牲》、《少牢》无异席也。其卿大夫依法再重席，燕礼，宾及卿一席，屈也。聘，宾为苟敬席屈。大射，宾虽加席，馀卿一席，亦屈也。然则孤卿大夫再重正也，故《乡射》注“大夫再重席正也”。然则《乡饮酒》诸公三重席者，乡人特尊之也。故诸公“升如宾礼，辞一席，使人去之”，注“谦自同於大夫”是也。“大夫再重”，“有诸公则辞加席，委于席端，主人不彻，无诸公则大夫辞加席，主人对，不去加席”，注云“大夫席再重也”。卿大夫为主人正一重席者，以宾，乡人之贤者，故下之也。《公食》“宾坐，遂卷加席，公不辞”者，注云：“赞者以告公，公听之，重来优宾也。”凡仪礼之例，一种席皆称重，故《燕礼》注云：“重席，重蒲筵。”是也。所以乡射大夫辞加席，亦是一种。称加者，以上己云公三重，大夫再重，故变云加耳。若馀经虽异席亦称重，则此经是也。凡席有两则称二重，有一则称一重，与棺重别也。



有以少为贵者。天子无介，祭天特牲。天子適诸侯，诸侯膳以犊。诸侯相朝，灌用郁鬯，无笾豆之荐。大夫聘礼以脯醢。天子一食，诸侯再，大夫、士三，食力无数。大路繁缨一就，次路繁缨七就，圭璋特，琥璜爵。鬼神之祭单席。诸侯视朝，大夫特，士旅之。此以少为贵也。<span class="q">天子无介，无客礼也。灌，献也。一食、再食、三食，谓告饱也。食力谓工商农也。大路繁缨一就，殷祭天之车也。《周礼》“王之五路”，“玉路繁缨十有二就”，“金路九就”，“象路七就”，“革路五就”，“木路翦繁鹄缨”。圭璋特，朝聘以为瑞，无币帛也。琥璜爵者，天子酬诸侯，诸侯相酬，以此玉将币也。大夫特，士旅之，谓君揖之。<span class="q">○</span>犊音独，本亦作特。朝，直遥反，下及注同。灌，古乱反，注同。鬯，丑亮反。脯醢，上音甫，下音海。繁，步干反，下及注同。琥音虎，又作虎。璜音黄。单音丹。翦，子浅反，一音笺。鹄，胡毒反。</span>

[疏]“有以”至“贵也”。<span class="q">○</span>正义曰：此一节明以少为贵，亦是称之义也。<span class="q">○</span>“天子无介”者，为宾用介，而天子以天下为家，既不为宾客，故无介也。<span class="q">○</span>“祭天特牲”者，特，一也。天神尊，尊质，故止一特也。<span class="q">○</span>“天子適诸侯，诸侯膳以犊”者，诸侯事天子如天子事天，天子事天既用一牛，故天子巡守过诸侯境土，诸侯奉膳亦止一牛而已也。<span class="q">○</span>“诸侯相朝，灌用郁鬯”者，转卑，须味转多也。诸侯相朝，谓五等自相朝也。灌，献也。天子祭天不用郁鬯，诸侯膳天子亦无郁鬯，而自相朝，朝享礼毕，未飨食之前，主君酌郁鬯之酒以献宾，示相接以芬芳之德，不在殽味也。何以知朝享毕而灌？按《司仪职》云：凡诸公相为宾，将币毕，云傧亦如之。郑云：傧，谓以郁鬯礼傧也。上於下曰礼，敌者曰傧，而引《礼器》“诸侯相朝，灌用郁鬯，无笾豆之荐”，谓此朝礼毕。傧，宾也。按《大行人》云：“上公”、“王礼再祼而酢”，则诸侯朝天子，天子灌用郁鬯。此特云“诸侯相朝”者，此经据以少为贵，诸侯於天子无郁鬯，诸侯相朝，则设郁鬯，欲见卑者礼多，故特举诸侯相朝也。<span class="q">○</span>“无笾豆之荐”者，义在少而不在味，故唯有鬯而无殽也。<span class="q">○</span>“大夫聘礼以脯醢”者，大夫出使行聘礼毕，主国礼之，酌以酒，而又有脯醢，无芬芳之德，故须味稍多也。<span class="q">○</span>“天子一食”者，食犹飧也。尊者常以德为饱，不在食味，故每一飧辄告饱，而待劝之乃更飧，故云一食也。<span class="q">○</span>“诸侯再”者，德降天子，故至再飧而告饱，须劝乃又食。<span class="q">○</span>“大夫士三”者，德转少，告转疏也，故《少牢特牲礼》皆三饭而告饱也。<span class="q">○</span>“食力无数”者，食力谓工商农庶人之属也。以其无德不仕，无禄代耕，故但陈力就业乃得食，故呼食力也。此等无德，以饱为度，不须告劝，故飧无数也。庾云：“食力，力作以得食也。”<span class="q">○</span>“大路繁缨一就”者，大路，殷祭天之车也。殷犹质，以木为车，无别雕饰，乘以祭天，谓之大路也。繁谓马腹带也。缨，鞅也。染丝而织之曰罽，五色一匝曰就，就，成也，言五色匝一成，车既朴素，故马亦少饰，止一就也。<span class="q">○</span>“次路繁缨七就”者，次路，殷之第三路也。供卑用，故就多也。然《郊特牲》云：“大路一就，先路三就，次路五就。”而此云次路七就，郑注《郊特牲》以此云“七”为误。<span class="q">○</span>“圭璋特”者，圭璋，玉中之贵也。特，谓不用他物媲之也。诸侯朝王以圭，朝后执璋，表德特达，不加物也。<span class="q">○</span>“琥璜爵”者，琥璜，是玉劣於圭璋者也。天子飨诸侯，或诸侯自相飨，行礼至酬时，则有币将送酬爵，又有琥璜之玉将币，故云琥璜爵也。琥璜既贱，不能特达，故附爵乃通也。崔氏云：诸侯贵者以琥，贱者以璜，则公侯以琥，伯子男以璜也。<span class="q">○</span>“鬼神之祭单席”者，神道异人，不假多重自温，故单席也。<span class="q">○</span>“诸侯视朝，大夫特，士旅之”者，视朝，谓日出视诸臣之朝者也。特犹独也。旅，众也。君行日出路门视诸臣之朝，若大夫，则君人人揖之；若士，则不问多少，而君众共一揖之也。是大夫贵，故人人得揖，士贱，故众共得一揖。是以少为贵也。此诸侯所尊者少，故大夫特、士旅之。若天子之朝，所尊者多，故《司士》云：“孤卿特揖，大夫以其等旅揖，士旁三揖。”是也。<span class="q">○</span>注“天子”至“揖之”。<span class="q">○</span>正义曰：此云天子无介，谓无以客礼陈摈介也。其实馀事亦有介副，故鬯人共介鬯，是天子临鬼神使介执鬯也。云“一食、再食、三食，谓告饱也”者，按《仪礼·特牲》有九饭，《少牢》十一饭，郑云：“诸侯十三饭，天子十五饭。”此云“一食、再食”，与彼不同，此据食毕更加饭告饱之数也。云“食力谓工商农也”者，以经既云“大夫、士”，别云“食力”，大夫士之下，唯有工商农，故知食力是工商农也。若对文言之，则庶人食力，故《晋语》云：“士食田，庶人食力，工商食官也。”云《周礼》王之五路，玉路繁缨十有二就，金路九就，象路七就，革路五就，水路翦繁鹄缨”者，皆《周礼·巾车》文。按《巾车》云：“一曰玉路，钖樊缨十有再就，建大常，十有二斿以祀。二曰金路，钩樊缨九就，建大旂以宾。三曰象路，朱樊缨七就，建大赤以朝。四曰革路，龙勒条缨五就，建大白以即戎。五曰木路，前樊鹄缨，建大麾以田。”云“圭璋特，朝聘以为瑞，无币帛也”者，《聘礼》曰：聘君以圭，聘夫人以璋。是聘也。《典瑞》云：“公执桓圭，侯执信圭，伯执躬圭。”诸侯以相见及朝天子亦无束帛。是圭璋朝聘以为瑞无币帛。按《聘礼》行享之时，则璧以帛，琮以锦，是加束帛。又《小行人》云“以玉合六币，圭以马”，注云：“二王之后享天子。”“璋以皮“，注云：“二王之后享后。”皮马不上堂，唯圭璋特升堂，亦是圭璋特义也。云“琥璜爵”者，天子酬诸侯，诸侯相酬，以此玉将币也者，琥璜非爵名，经云“琥璜爵”，故知琥璜送爵也。按《聘礼》：礼宾之币，束帛乘马，又“致飨以酬币”，又“致食以侑币”。郑云：“礼束帛乘马，亦不是过也。”则诸侯於聘宾唯用束帛乘马，皆不用玉，今琥璜送爵，故知是天子酬诸侯及诸侯自相酬也。



有以大为贵者。宫室之量，器皿之度，棺椁之厚，丘封之大，此以大为贵也。<span class="q">○</span>有以小为贵者。宗庙之祭，贵者献以爵，贱者献以散，尊者举觯，卑者举角。五献之尊，门外缶，门内壶，君尊瓦甒。此以小为贵也。<span class="q">凡觞一升曰爵，二升曰觚，三升曰觯，四升曰角，五升曰散。五献，子男之飨礼也。壶大一石，瓦甒五斗，缶大小未闻也。《易》曰：“尊酒簋贰用缶。”<span class="q">○</span>量音亮。皿，命景反，《字林》音猛。散，悉旦反，注同。觯，文豉反。缶，方有反。甒音武。觚音孤。</span>

[疏]“有以”至“贵也”。<span class="q">○</span>正义曰：“贵者献以爵，贱者献以散”，按《特牲》云：“主人献尸用角，角受四升，其器小。佐食洗散以献尸，散受五升，其器大。”是尊者小，卑者大。按天子诸侯及大夫皆献尸以爵，无贱者献以散之文，礼文散亡，略不具也。《特牲》“主人献尸用角”者，下大夫也。“尊者举觯，卑者举角”者，崔氏云：按《特牲》、《少牢礼》，尸入举奠觯，是尊者举觯。《特牲》“主人受尸，酢受角饮”者，是卑者举角，此是士礼耳。天子诸侯祭礼亡失，不具也。<span class="q">○</span>“五献之尊”者，五献，子男之飨礼也。凡王飨臣，及其自相飨，行礼献数，各随其命，子男五命，知五献是子男。其飨有酒列尊之法，故云尊也。<span class="q">○</span>“门外缶”者，缶，尊名也。列尊之法，缶盛酒在门外。<span class="q">○</span>“门内壶”者，壶亦尊也，盛酒陈尊在门内。<span class="q">○</span>“君尊瓦甒”者，君尊，子男尊也，子男用瓦甒为尊，故云君尊。瓦甒云君尊，则壶、缶但饮诸臣也。不云内外，则陈之在堂，人君而尊专惠也。<span class="q">○</span>“此以小为贵也”者，小尊近君，大尊在门，是不重味，故以小为贵爵也。<span class="q">○</span>注“凡觞”至“用缶”。<span class="q">○</span>正义曰：“一升曰爵，二升曰觚，三升曰觯，四升曰角，五升曰散”者，皆《韩诗说》文。按《异义》：“今《韩诗说》一升曰爵，爵，尽也，足也。二升曰觚，觚，寡也，饮当寡少。三升曰觯，觯，適也，饮当自適也。四升曰角，角，触也，不能自適，触罪过也。五升曰散，散，讪也，饮不能自节，为人所谤讪也。总名曰爵，其实曰觞，觞者饷也。觥亦五升，所以罚不敬，觥，廓也，所以著明之貌，君子有过，廓然明著，非所以饷，不得名觞。古《周礼说》：爵一升，觚三升，献以爵而酬以觚，一献而三酬则一豆矣。食一豆肉，饮一豆酒，中人之食。《毛诗说》：觥大七升。许慎谨按：《周礼》云一献三酬当一豆，若觚二升不满一豆。又觥罚不过一，一饮而七升为过多。”即駮之云：“《周礼》献以爵而酬以觚，觚，寡也。觯字角旁著氏，是与觚相涉误为觚也。南郡太守马季长说：‘一献三酬则一豆，豆当为斗，与一爵三觯相应。’”如郑此言，是《周礼》与《韩诗说》同一也。此《周礼》一献三酬，按《燕礼》献以觚，又《燕礼》四举酬，熊氏云：“此一献三酬，是士之飨礼也。若是君燕礼，则行无筭爵，非唯三酬而巳。若是大夫以上飨礼，则献数又多，不唯一献也。故知士之飨礼也。”云“壶大一石，瓦甒五斗”者，《汉礼器制度》文也。此瓦甒即《燕礼》公尊瓦大也。云“缶大小未闻也”者，今以小为贵，近者小，则远者大，缶在门外，则大於壶矣。按《礼图》，瓦大受五斗，口径尺，颈高二寸，径尺大中，身锐下平。瓦甒与瓦大同。引《易》曰：“尊酒簋贰用缶。”《易·坎卦·六四爻辞》。按《六四》“尊酒簋贰用缶，纳约自牖，终无咎”，郑云：“六四上承九五，又五体在震上，天子大臣以王命出会诸侯。尊於簋副，设玄酒而用缶也。”



有以高为贵者。天子之堂九尺，诸侯七尺，大夫五尺，士三尺。天子诸侯台门。此以高为贵也。<span class="q">○</span>有以下为贵者。至敬不坛，埽地而祭。天子、诸侯之尊废禁，大夫、士棜禁。此以下为贵也。<span class="q">废犹去也。棜，斯禁也，谓之棜者，无足，有似於棜，或因名云耳。大夫用斯禁，士用棜禁，如今方案，隋长局足，高三寸。<span class="q">○</span>坛，大丹反。棜，於据反。去，起吕反。斯禁，如字，刘昌宗音赐。隋，池果反。高如字，又古根反。</span>

[疏]“有以”至“贵也”。<span class="q">○</span>正义曰：“天子之堂九尺”，此周法也。按《考工记》“殷人重屋”，“堂崇三尺”，郑差之，云“夏高一尺”，故知此九尺者，周法也。<span class="q">○</span>“至敬不坛，扫地而祭”者，此谓祭五方之天，初则燔柴於大坛，燔柴讫，於坛下扫地而设正祭，此周法也。<span class="q">○</span>“天子，诸侯之尊废禁”者，谓废去其禁。《司尊彝》爵鬯之尊用舟以承之，其牺象等六尊皆无用舟。又《燕礼》诸侯之法，“瓦大两，有丰”，是无禁也。是天子诸侯废禁。<span class="q">○</span>“大夫、士棜禁”者，谓大夫用棜，士用禁。<span class="q">○</span>注“棜斯”至“高三寸”。<span class="q">○</span>正义曰：棜，斯禁，此文谓之棜。按《乡饮酒》是大夫礼谓之斯禁也。棜长四尺，广二尺四寸，深五寸，无足，赤中，画青云气，菱苕华为饰。禁长四尺，广二尺四寸，通局足高三寸，漆赤中，画青云气，菱苕华为饰，刻其足为褰帷之形也。云“谓之棜者，无足，有似於棜，或因名云耳”者，棜是舆名，故《既夕礼》云“设棜於东堂下”，注云：“棜，今之轝也。”又注《特牲》云：“棜之制，如今大木轝矣。”上有四周，下无足，今大夫斯禁亦无足，似木轝之棜。故周公制礼，或因名此斯禁云棜耳，故《少牢》“司宫尊两甒于房户之间，同棜”，是周公时已名斯禁为棜也。今定本无“世人”二字，熊氏以为后世人因名云耳，谓后世作记之人，始名为棜。其义非也。云“大夫用斯禁”者，按《玉藻》云：“大夫侧尊用棜，则斯禁也。”按《乡饮酒》“两壶斯禁”，是大夫用斯禁也。《玉藻》云：“士用禁。”又《士冠礼》、《士昏礼》承尊皆用禁，是士用禁也。谓之禁者，郑注《士冠礼》云：“名之禁者，因为酒戒也。”按《乡射》是士礼，而用斯禁者，以礼乐贤从大夫也。按《特牲》是士礼，而云“棜禁在东序”，士亦言棜者，郑注云：“棜禁者，祭尚厌饫，故得与大夫同也。”云“禁，如今方案，随长局足，高三寸”者，按《汉礼器制度》而知。今按郑注《仪礼》“棜，今无足”。轝，皇氏以为棜，一头足，一头无足。未知有何冯据？且高下不等，何以承尊？其义非也。



礼有以文为贵者。天子龙衮，诸侯黼，大夫黻，士玄衣纁裳。天子之冕，朱绿藻，十有二旒，诸侯九，上大夫七，下大夫五，士三。此以文为贵也。<span class="q">此祭冕服也。朱绿，似夏、殷礼也。周礼，天子五采藻。<span class="q">○</span>卷本又作衮，同古本反。黼音甫。黻音弗。熏字又作纁，详云反。繰，本又作璪，亦作藻，同子老反，注同。</span><span class="q">○</span>有以素为贵者，至敬无文，父党无容。大圭不琢，大羹不和，大路素而越席，牺尊疏布鼏，椫杓，此以素为贵也。<span class="q">大圭长三尺，抒上，终葵首。琢当为“篆”，字之误也。《明堂位》曰：“大路，殷路也。”鼏或作幕。椫，木白理也。<span class="q">○</span>“琢字又作琢，文转反，徐又依字丁角反。大羹音泰。和，胡卧反。越席音活。牺尊，郑素何反，王如字。幎，本又作幕，又作鼏，莫历反。椫，章善反，又市战反。杓，市幼反。长，直亮反。杼，直吕反。幕音莫。</span>

孔子曰：“礼不可不省也。礼不同、不丰、不杀。”此之谓也。盖言称也。<span class="q">省，察也。不同，言异也。<span class="q">○</span>杀，所戒反，又所例反，下“而杀”、注“芟杀”皆同。</span>

[疏]“礼有”至“称也”。<span class="q">○</span>正义曰：“天子龙衮，诸侯黼，大夫黻，士玄衣纁裳”，人君因天之文章以表於德，德多则文备，故天子龙衮，诸侯以下，文稍少也。然《周礼》上公亦衮，侯伯鷩，子男毳，孤卿絺，大夫玄，士爵弁玄衣纁裳。今言诸侯黼，大夫黻，杂明夏、殷礼也。但夏、殷衣有日月星辰山龙，今云龙衮者，举多文为首耳。日月之文，不及龙也。崔云然也。<span class="q">○</span>“天子之冕，朱绿藻，十有二旒”者，亦是夏、殷也。周藻五采也。十二谓旒数也。<span class="q">○</span>“诸侯九，上大夫七，下大夫五，士三”者，亦夏、殷也，周家旒数随命数，又士但爵弁无旒也。<span class="q">○</span>“此以文为贵也”者，是其称也。<span class="q">○</span>注“此祭”至“采藻”。正义曰：此祭冕服也。既漫云龙衮黼黻，故郑云此是祭祀冕服也。云“朱绿，似夏、殷礼也。周礼，天子五采藻”者，郑据经，非周法也。而云“似夏、殷”者，夏、殷无服礼文，今此文非周制，故云似也。熊氏云：“朱绿以下，是夏、殷礼，其天子龙衮，诸侯黼，大夫黻等，皆周法，无嫌。诸侯虽九章七章以下，其中有黼也。孤絺冕而下，其中有黻，特举黼黻而言耳。故《诗·采蘋》云：‘玄衮及黼。’是特言黼也。《诗·终南》美秦襄公‘黻衣绣裳’，是特言黻也。”熊氏之义，逾於皇氏耳。<span class="q">○</span>“有以素”至“贵也”。<span class="q">○</span>“至敬无文”，“至敬”谓敬之至极，谓祭天服用大裘，是“无文”也。<span class="q">○</span>“父党无容”者，谓父之族党，是亲质素，故事之无有折旋揖让之容。<span class="q">○</span>“大圭不琢”者，大圭，天子朝日月之圭也，尚质之义但抒上，终葵首，而无琢桓蒲之文也。<span class="q">○</span>“大羹不和”者，大羹，肉汁也；不和，无盐梅也。大古初变腥，但煮肉而饮其汁，未知调和，后人祭既重古，故但盛肉汁，谓之大羹不和。<span class="q">○</span>“大路素而越席”者，大路，殷家祭天车也。越席，蒲席也。祭天本质素，故素车蒲席也。<span class="q">○</span>“牺尊”者，先儒云：“刻尊为牺牛之形，用以为尊。”郑云：“画尊作凤羽婆娑然，故谓娑尊也。”祭天既用陶匏，盖以瓦为尊，画牺羽於上，或可用牺为尊，是夏、殷礼也。周用陶也。皇氏以为牺尊，即《周礼》牺象也。而祭天用陶匏者，谓盛牲牢及酌酒器，其义非也。具在《特牲疏》。“疏布鼏”者，疏，粗也；鼏，覆也。谓郊天时以粗布为巾以覆尊也。故《幂人》云：“祭祀，以疏布巾幂八尊。”注云：“以疏布者，天地之神尚质也。”<span class="q">○</span>“椫杓”者，椫，白理木也。贵素，故用白理木为杓，而郑注《周礼》亦云：“祭天爵不用玉也。”<span class="q">○</span>注“大圭”至“葵首”。<span class="q">○</span>正义曰：杼，杀也。长三尺，下头方而杀其上，故云杼上。“终葵首”者，椎名也。於杼上之头又为方椎，故云终葵首也。<span class="q">○</span>“孔子”至“称也”。<span class="q">○</span>“礼不可不省”，记者引孔子语证上诸事也。省，察也。礼既有诸事，所趣不同，不可不察，不察则礼道无由可知也。“礼不同”者，此是可省之事也，不同谓或高下、大小、文素之异也。<span class="q">○</span>“不丰”者，应少不可多，是不丰也。<span class="q">○</span>“不杀”者，应多不可少也，是不杀也。此之谓也。<span class="q">○</span>“盖言称也”者，此之谓上诸事也，上事各异，盖是各言其有称故也。此经总说在人称之事也。



礼之以多为贵者，以其外心者也。<span class="q">外心，用心於外，其德在表也。</span>德发扬，诩万物，<span class="q">诩犹普也，徧也。<span class="q">○</span>诩，况矩反。徧音遍。</span>大理物博，如此，则得不以多为贵乎？故君子乐其发也。<span class="q">发犹见也。乐，多其外见也。<span class="q">○</span>乐，五孝反，注同。见，贤遍反，下“外见”、“告见”皆同。</span>

[疏]“礼之”至“发也”。<span class="q">○</span>正义曰：此一节以上言称，作记之人因广明称之事。<span class="q">○</span>“礼之以多为贵”者，此说礼之所以须多为贵之意。<span class="q">○</span>“以其外心者也”，谓其用心於外也。用心於外，谓起自朝廷，广及九州四海也。王者居四海之上，宜为四海所畏服，故礼须自多厚显德於外，於外亦以接物也，故云以其外心者也。《隐义》云：“万物在人，外非已所有，故以多为贵也。”<span class="q">○</span>“德发扬，诩万物”者，此以下解心在外义也。诩，普也，遍也。言王者抚有四海，宜发扬其德普遍万物也。<span class="q">○</span>“大理物博”者，言王者大领理万物之事，广博如此，则得不以多为贵乎者，结上也。既有德发於外，遍万物，理博事条如此，则岂得不贵多乎？故贵之也。<span class="q">○</span>“故君子乐其发也”者，君子，则天子也。发，见也。既须外接，故所行事乐得其礼迹发见於外也。一云君子谓民下识礼道者也。庾云：“王功被於物，君子乐其外见也。”



礼之以少为贵者，以其内心者也。<span class="q">内心，用心於内，其德在内。</span>德产之致也精微，<span class="q">致，致密也。<span class="q">○</span>致，直置反，注皆同。</span>观天下之物无可以称其德者，<span class="q">万物皆天所生，孰可奉荐以称也。</span>如此，则得不以少为贵乎？是故君子慎其独也。<span class="q">少其牲物，致诚悫。<span class="q">○</span>壳字又作悫，苦角反，下文同。</span>

[疏]“礼之”至“独也”。<span class="q">○</span>正义曰：此一节亦覆说礼之以少为贵之意，以其内心者也。内心谓用心於内也。用心於内，谓行礼不使外迹彰著也。<span class="q">○</span>“德产之致也精微”者，此以下解心在内义也。德，天地之德也。产，生也。致，密也。言天地之德，生於万物，深密，唯精唯微，无所遗忘者也。卢云：“天地之德，所生至精至微也。”<span class="q">○</span>“观天下之物，无可以称其德”者，观犹览视也。言视天下万物，皆是天地所生。若待彼所生，以报於彼，终非报义，故云无可以称其德者也。如此则得不以少为贵乎者，既无物可称，则宜少外多内也。是其外迹，岂得不贵少乎？王云：欲遍取万物以祭天，终不能称其德报其功，故以特犊贵诚悫之义也。<span class="q">○</span>“是故君子慎其独也”者，独，少也。既外迹应少，故君子用少而极敬慎也。前云“故”，此云“是故”者，慎之情深，故加“是”也。



古之圣人，内之为尊，外之为乐，少之为贵，多之为美。是故先王之制礼也，不可多也，不可寡也，唯其称也。

[疏]“古之”至“称也”。<span class="q">○</span>正义曰：此一节覆说圣人制礼，或内或外，或少或多，然后为称也。<span class="q">○</span>“古之圣人，内之为尊”者，解内心也。天不可外报，所以内极敬慎，而其理为尊也。<span class="q">○</span>“外之为乐”者，解外心接物须广大，故外极繁富，而其事可乐也。《隐义》云：“乐多其外见者，谓衣服万物，悉外见物也。已有功德，故得使有此物，以光辉祀先人为乐也。”<span class="q">○</span>“少之为贵”者，极心於内，故外以少为贵也。<span class="q">○</span>“多之为美”者，极礼迹於表，故以外多为美也。<span class="q">○</span>“是故先王之制礼也，不可多也，不可寡也”者，合结多少乃异，而以有称为礼也。



是故君子大牢而祭谓之礼，匹士大牢而祭谓之攘。<span class="q">君子谓大夫以上。攘，盗窃也。<span class="q">○</span>匹士，本或作正士。攘，如羊反。上，时掌反。</span>

[疏]“是故”至“之攘”。<span class="q">○</span>正义曰：此一节说礼既须称中，则得礼，僣则盗窃。<span class="q">○</span>“君子大牢而祭谓之礼”者，君子，大夫以上。大夫常祭少牢，遣奠及卒哭、祔用大牢，故祭用大牢而谓之礼也。<span class="q">○</span>“匹士大牢而祭谓之攘”者，匹士，士也。攘，盗也。士常祭特豚，遣奠、卒哭、祔加一等少牢。若用大牢，则是盗窃用君子之礼也。然不直言士而言匹士者，更云士，言其微贱，不得特使为介乃行，故谓之匹也。《白虎通》云“庶人称匹夫”者，匹，偶也，与其妻偶，阴阳相戒之义也，故《论语》云“匹夫匹妇”。检於礼，本时有“匹”字作“正”字者，有通者云：天子大夫常祭亦大牢，故此文云大夫大牢，谓之礼正也。若诸侯大夫自常祭少牢，加一等乃大牢耳，少牢馈食是诸侯大夫礼也。崔氏亦用此义，然卢、王《礼》本并作“匹”字矣，今定本及诸本并作“正”字，熊氏依此本而为“正”字，恐误也。



管仲镂簋朱纮、山节藻棁，君子以为滥矣。<span class="q">滥亦盗窃也。镂簋谓刻而饰之，大夫刻为龟耳，诸侯饰以象，天子饰以玉。朱纮，天子冕之纮也，诸侯青组纮，大夫士当缁组纮纁边。栭谓之节，梁上楹谓之棁。宫室之饰，士首本，大夫达棱，诸侯斫而砻之，天子加密石焉。无画山藻之礼也。<span class="q">○</span>镂簋，力豆反，下音轨。纮音宏。藻棁，章悦反，依字当作棳，梁上朱儒柱。栭音而。棱，力登反。斫，陟角反。砻，力工反。</span>

[疏]“管仲”至“滥矣”。<span class="q">○</span>正义曰：此一节明奢而失礼之事。<span class="q">○</span>“管仲镂簋朱纮”者，此是不称之人也。管仲，齐大夫也。簋，黍稷器也。纮，冕之饰，用组为之，以其组从下屈而上属之，於两旁垂馀为缨。此镂簋朱纮，是天子之饰，而管仲僣滥为之也。<span class="q">○</span>“山节”者，山节谓刻柱头为斗拱，形如山也。<span class="q">○</span>“藻棁”者，谓画梁上短柱为藻文也。此是天子庙饰，而管仲僣为之也。郑注《明堂》云：山节，刻<img src="pic/b17l.bmp">卢为山也；藻棁，画侏儒柱为藻文也。<span class="q">○</span>“君子以为滥矣”者，君子识礼者也，谓管仲行此事是为窃滥也。<span class="q">○</span>注“镂簋”至“礼也”。<span class="q">○</span>正义曰：镂簋谓刻而饰之，镂谓刻镂，故知刻而饰之。云“大夫刻为龟耳”者，按《少牢》“敦皆南首”郑注云：“敦有首者，尊者器饰也。饰盖象龟，周之礼：饰器各以其类，龟有上下甲也。龟、簋声相近，故知为龟形也。<span class="q">○</span>云“诸侯饰以象”者，按《燕礼》有象觚，故知饰以象也。云“天子饰以玉”者，按《周礼》九嫔云：“赞玉齍。”《玉府》云：“共玉敦。”是也。云“朱纮，天子冕之纮也，诸侯青组纮”，皆《祭义》文也。<span class="q">○</span>云“大夫士当缁组纮纁边”者，按《士冠礼》“缁组纮纁边”是士也。天子诸侯用纯，大夫当用杂，故宜与士同也。云“栭谓之节，梁上楹谓之棁”者，《释宫》文。其梁上楹谓之棁，孙炎云：“梁上侏儒柱也。”又云：“栭谓之节，李巡本‘节’作‘楶’，谓薄卢一名节，皆谓斗栱也。”熊氏云：“栭上著木须檼，谓之<img src="pic/b17l.bmp">卢，即今之〈木沓〉木也。”以<img src="pic/b17l.bmp">卢与栭异物，其说非也。云“宫室之饰，士首本，大夫达棱，诸侯斫而砻之，天子加密石焉”者，此庄二十四年《穀梁传》文，彼云“大夫斫之，士斫本”，与此异。按《礼纬·含文嘉》云：“大夫达棱，谓斫为四棱，以达两端。”士首本者，士斫去木之首本，令细与尾头相应，《晋语》及《含文嘉》并《穀梁传》，虽其文小异，大意略同也。此管仲所僣，皆天子之礼。知者，《明堂位》云“山节，藻棁”，“棁子之庙饰”故也。



晏平仲祀其先人，豚肩不揜豆，澣衣濯冠以朝，君子以为隘矣。<span class="q">隘犹狭陋也。祀不以少牢，与无田者同，不盈礼也。大夫士有田则祭，无田则荐。澣衣濯冠，俭不务新。<span class="q">○</span>澣又作浣，户管反。濯，直角反。朝，直遥反。隘，本又作阨，於卖反。</span><span class="q">○</span>是故君子之行礼也，不可不慎也。众之纪也，纪散而众乱。<span class="q">言二大夫皆非也。纪，丝缕之数有纪。</span>

[疏]“晏平”至“众乱”。<span class="q">○</span>正义曰：此一节论俭而不中礼，非称之事。<span class="q">○</span>“豚肩不揜豆”者，晏平仲，齐大夫也。大夫祭用少牢，士用特豚，而平仲今用豚，豚又过小，并豚两肩不揜豆也。必言肩者，周人贵肩也。肩在俎，今云豆，喻其小，假豆言之，其实在俎，不在豆也。<span class="q">○</span>“澣衣濯冠以朝”者，大夫须鲜华之美，而晏氏澣衣濯冠以朝君，是不华也。<span class="q">○</span>“君子以为隘矣”者，隘，狭也。识礼君子，评其大俭褊狭。<span class="q">○</span>注“祀不”至“者同”。<span class="q">○</span>正义曰：“与无田者同”，谓与无田之士同，不关大夫也。无田大夫，犹用羔羊也。



孔子曰：“我战则克，祭则受福，盖得其道矣。”<span class="q">我，我知礼者也。克，胜也。</span>

[疏]“孔子”至“道矣”。<span class="q">○</span>此一节论孔子述知礼之人，自称战、克、祭、受福之事。<span class="q">○</span>“我战则克，祭则受福”者，又引《郊特牲》语结称也。我谓知礼者。克，胜也。言知礼之人，战必胜，祭必受福，盖得其道矣者，解所以战胜而祭受福也。战胜、祭受福，是所为得道，不多不少，随而称当也，祗为二大夫之不称也。然此无战事，祇应云祭受福，而此连言战者，彼为二句相连，故合引之也，且彼因祭之田猎，而教战选兵，祭有战事。<span class="q">○</span>注“我，我知礼者也”。<span class="q">○</span>正义曰：知非孔子自我者，君子务在谦光，不应自言祭祀受福之事，故知述知礼者而言我也。



君子曰：“祭祀不祈，<span class="q">祈，求也。祭祀不为求福也。《诗》云“自求多福”，福由巳耳。<span class="q">○</span>为，于伪反，下“为母”、“为父母”皆同。</span>不麾蚤，<span class="q">麾之言快也。祭有时，不以先之为快也。齐人所善曰麾。<span class="q">○</span>摩，本又作麾，毁皮反，齐人谓快为麾。蚤音早。</span>不乐葆大，<span class="q">谓器币也。葆之言褒也。<span class="q">○</span>葆音保，又保毛反，本又作保。</span>不善嘉事，<span class="q">嘉事之祭，致夫人是也。礼宜告见於先祖耳，不善之而祭。</span>牲不及肥大，荐不美多品。”<span class="q">以礼之义，有以小少为贵也。</span>

[疏]“君子”至“多品”。<span class="q">○</span>正义曰：此一节论祭祀之事，依礼而行，不乐华美。祭祀不祈者，祈，求也。凡祭祀之礼，本为感践霜露思亲，而宜设祭以存亲耳，非为就亲祈福报也。<span class="q">○</span>“不麾蚤”者，麾，快也；蚤谓先时也。孝子感霜露应心而思亲，思亲而宜祭，不以霜露未至而先时早设为快也。<span class="q">○</span>“不乐葆大”者，葆者，褒也。褒，崇高之称也。祭之器币，大小长短自有常宜，币通丈八尺，豆盛四升，不以贵者贪高大为之也。<span class="q">○</span>“不善嘉”者，嘉事，冠、昏也。人年二十成人，自宜冠，三十嗣世自宜昏。若无亲者，昏三月祭以告庙，冠毕扫地而祭祢，并是有为而然，非谓善之而设祭。<span class="q">○</span>“牲不及肥大”者，谓郊牛茧栗、宗庙角握、社稷尺，各有所宜，不必须并及肥大也。<span class="q">○</span>“荐不美多品”者，荐祭品味宜有其定，不以多为美，故《郊特牲》而社稷大牢是也。<span class="q">○</span>注“祈求”至“已耳”。<span class="q">○</span>正义曰：按《郑志》答赵商问：“祭祀不祈，商按：《周礼》设六祈之科祷攘而祭，无不祈，故敢问《礼记》者何义也？”郑答云：“祭祀常礼，以序孝敬之心，当专一其志而已。祷祈有为言之，主於求福，岂礼之常也。又郑《发墨守》云：“孝子祭祀，虽致其诚信与其忠敬而巳，不求其为，而祝、尸嘏主人曰：皇尸命工祝，承致多福无疆于女孝孙，来女孝孙，使女受禄于天，宜稼于田，眉寿万年，勿替引之。”若此祭祀，内尽巳心，外亦有祈福之义也。<span class="q">○</span>注“嘉事”至“是也”。<span class="q">○</span>正义曰：按桓三年齐侯使仲年来聘致夫人，于时公取文姜三月庙见，故仲年来致夫人。于时无祭，而云嘉事之祭者，当致夫人之时，必告庙也。故《曾子问》卿大夫取妻三月，有庙见之礼。



孔子曰：“臧文仲安知礼！夏父弗綦逆祀而弗止也。燔柴於奥。<span class="q">文仲，鲁公子彄之曾孙臧孙辰也。庄、文之间为大夫，於时为贤，是以非之不正礼也。文二年“八月丁卯，大事于大庙，跻僖公”，始逆祀，是夏父弗綦为宗人之为也。奥当为爨字之误也，或作灶。礼，尸卒事，而祭饎爨饔爨也。时人以为祭火神乃燔柴。<span class="q">○</span>父音甫。不綦音忌；不，亦作弗。燔音烦，又芳云反。奥依注作爨，七乱反，下同。彄，苦侯反。大庙音太，下注“太平”、下文“太庙”并同。跻，子西反，升也，本又作跻。饎爨，昌志反，下七乱反。</span>夫奥者，老妇之祭也。盛於盆，尊於瓶。”<span class="q">老妇，先炊者也。盆、瓶，炊器也。明此祭先炊，非祭火神，燔柴似失之。<span class="q">○</span>盛音成。瓶，步丁反。</span>

[疏]“孔子”至“於瓶”。<span class="q">○</span>正义曰：此以下引仲尼证不得所宜之人也。文仲，鲁大夫也，事庄闵僖文四君，时人众尊为知礼，故孔子证其不知礼之事，以讥时人也。<span class="q">○</span>“夏父弗綦逆祀而弗止也”者，此非礼之一事也。鲁闵公、僖公俱是庄公之子，闵適而小，僖庶而大。庄公死而立闵为君，僖时为臣，闵少而死，后乃立僖为君。僖死，僖公子文公立。文二年八月丁卯大事于大庙，是时夏父弗綦为宗伯典礼，佞文公云：“吾见新鬼大故鬼小。”使列昭穆，以闵置僖下，是臣在君上为逆乱昭穆。时臧文仲为卿大夫，见有此逆祀之事而不谏使止，故云安知礼也。<span class="q">○</span>“燔柴於奥”者，此又非礼之事。奥音爨，爨以爨煮为义也。礼，祭至尸食竟而祭爨神，言其有功於人，人得饮食，故祭报之。而夏父弗綦为礼官，谓爨神是火神，而遂燔柴祭之，此是失礼。而文仲又不能谏止之，又为不知礼也。<span class="q">○</span>“夫奥者，老妇之祭也”者，既讥燔柴於爨，又明祭爨不可以燔柴之义。爨者，是老妇之祭，其祭卑，唯盛食於盆，盛酒於瓶，卑贱若此，何得燔柴祭之也？<span class="q">○</span>注“文仲”至“燔柴”。<span class="q">○</span>正义曰：云“文仲，鲁公子彄之曾孙臧孙辰也”者，按《世本》：”孝公生僖伯彄，彄生哀伯达，达生伯氏瓶，瓶生文仲辰“，是公子彄曾孙也。云“庄、文之间为大夫”者，按庄二十八年臧孙辰告籴于齐，文二年纵逆祀，是庄、文之间为大夫。云“於时为贤”者，襄二十四年《左传》云：先大夫曰臧文仲，既没，其言立於后世，死犹不朽。是於时为贤也。云“文二年八月丁卯，大事于大庙，跻僖公，始逆祀”者，按文二年《公羊传》云：“大事者何？大祫也。逆祀奈何？先祢而后祖也。”何休云：“近取法《春秋》，惠公与庄公当同南面西上，隐、桓与闵、僖亦当同北面西上。闵、僖为兄弟，以继代言之，有父子君臣之道。”此恩义逆顺，故云“先祢后祖”，此《公羊》之义也。按《外传》云：“跻僖公，弗綦云：明为昭，其次为穆。”以此言之，终文公至惠公七世，惠公为昭，隐公为穆，桓公为昭，庄公为穆，闵公为昭，僖公为穆。今跻僖公为昭，闵公为穆，自此以下，昭、穆皆逆，故定公八年顺祀先公，服氏云：“自跻僖公以来，昭、穆皆逆。”是同《国语》之说，与何休义异。《公羊》董仲舒说跻僖云逆祀，小恶也；《左氏》说为大恶也。许君谨按：同《左氏》说。郑駮之云：“兄弟无相后之道，登僖公主於闵公主上，不顺，为小恶也。”如郑此意，正以僖在闵上谓之为昭，非昭穆也。云“奥，当为爨字之误也”者，下文云“老妇之祭，盛於盆，尊於瓶”，故知非奥也。奥者，夏祀灶神，其礼尊，以老妇配之耳。故《中霤礼》祭灶，先荐於奥，有主有尸，用特牲迎尸，以下略如祭宗庙之礼，是其事大也。爨者，宗庙祭祀，尸卒食之后，特祭老妇，盛於盆，尊於瓶，是其事小也。云“或作灶”者，诸《礼记》本有作“灶”字，故云“或”也。云“礼，尸卒食，而祭饎爨饔爨也”者，《特牲记》注旧说云：“宗妇祭饎爨，亨者祭饔爨，用黍肉而已，无笾豆俎。”云“时人以为祭火神乃燔柴”者，依尸卒食而祭饎爨饔爨，当时失礼，又以此为祭火神，遂乃燔柴，故文云燔柴於奥，明失礼也。皇氏云：“弗綦既以逆祀为是，又以燔柴祭爨为是。”云“祭火神乃燔柴”者，熊氏云：“宗伯以实柴祀日月星辰，有大火之次，故祭火神乃燔柴。”按《异义》：灶神，今礼戴说引此燔柴盆瓶之事，古《周礼》说颛顼氏有子曰黎，为祝融，祀以为灶神。许君谨按：同《周礼》。郑駮之云：“祝融乃古火官之长，犹后稷为尧司马，其尊如是。王者祭之，但就灶陉，一何陋也？祝融乃是五祀之神，祀於四郊，而祭火神於灶陉，於礼乖也。”如郑此言，则祝融是五祀之神，祀於郊。奥者，正是灶之神，常祀在夏，以老妇配之，有俎及笾、豆，设於灶陉，又延尸入奥。爨者，宗庙祭后，直祭先炊老妇之神，在於爨灶。此祝融并奥及爨三者所以不同也。



礼也者，犹体也。<span class="q">若人身体。</span>体不备，君子谓之不成人。设之不当，犹不备也。礼有大有小，有显有微。大者不可损，小者不可益，显者不可揜，微者不可大也。故《经礼》三百，《曲礼》三千，其致一也。<span class="q">致之言至也。一，谓诚也。《经礼》谓《周礼》也，《周礼》六篇，其官有三百六十。曲犹事也，事礼谓今礼也。礼篇多亡，本数未闻，其中事仪三千。<span class="q">○</span>当，丁浪反。</span>未有入室而不由户者，<span class="q">三百、三千，皆犹诚也。</span>

[疏]“礼也”至“尸者”。<span class="q">○</span>正义曰：此一节论因上礼之有称，故此以下，广明三代之礼皆由诚信乃合。亦各依文解之。<span class="q">○</span>“礼也者，犹体也”者，犹若人身体也。<span class="q">○</span>“体不备，君子谓之不成人”，释体也。人身体发肤、骨肉、筋脉备足，乃为成人。若片许不备，便不为成人也。<span class="q">○</span>“设之不当，犹不备也”者，合譬也。礼既犹如人之有体，体虽备，但设之不当，则不成人，则设礼不当亦不成礼，犹人体之不当也。所以已祭天地，复祭山川社稷；已事生人，复祭宗庙，是备祭之义也。“礼有大”者，谓有大及多为贵也。“有小”者，谓有小及少为贵也。“有显”者，谓有高及文为贵也。“有微”者，谓有素及下为贵也。“大者不可损，小者不可益，显者不可揜，微者不可大也”者，各随其体而设礼，不得不当也。<span class="q">○</span>“故《经礼》三百，《曲礼》三千”者，既设礼大小随於万体，不可不备，故周公制礼，遂有三千三百之多也。“其致一也”者，致，至也。一，诚也。虽三千三百之多，而行之者皆须至诚，故云一也。若损大益小，揜显大微，皆失至诚也。周公摄政七年，制礼作乐，为设官分职之法，亦名《周官》，有六卿，每卿下各有属官六十，凡三百六十经。秦焚烧之后，至汉孝文帝时，求得此书，不见《冬官》一篇，乃使博士作《考工记》补之，非上之义，唯证《周礼》三百六十职也。<span class="q">○</span>“未有入室而不由户”者，室犹礼也。户犹诚也。入室必由户，行礼必由诚，故云未有入室而不由户，行礼不由诚者，言皆由诚也。



君子之於礼也，有所竭情尽慎，致其敬而诚若，<span class="q">谓以少小下素为贵也。若，顺也。</span>有美而文而诚若。<span class="q">谓以多大高文为贵也。</span>

[疏]“君子”至“诚若”。<span class="q">○</span>正义曰：此经覆明上以少小下素之义。<span class="q">○</span>“有所竭情尽慎，致其敬而诚若”者，谓所以少小下素为贵者，当求诸於内，有所求竭已情，尽其戒慎，致其恭敬而行，至诚和顺，故以少小下素为贵也。<span class="q">○</span>“有美而文而诚若”：此一经明多大高文为贵之义。“有美而文”者，谓有威仪之美，而文章显著，而行至诚和顺者，章之於外，故须多大高文也。言内行诚顺，则以少小下素求诸内也，外行诚顺，则以多大高文章之外也。



君子之於礼也，有直而行也，<span class="q">谓若始死哭踊无节也。</span>有曲而杀也，<span class="q">谓若父在为母期也。<span class="q">○</span>期音基。</span>有经而等也，<span class="q">谓若天子以下至士庶人为父母三年。</span>有顺而讨也，<span class="q">讨犹去也，谓若天子以十二，公以九，侯伯以七，子男以五为节也。<span class="q">○</span>去，起吕反，下“去之”同。</span>有摲而播也，<span class="q">摲之言芟也，谓芟杀有所与也。若祭者贵贱皆有所得，不使虚也。<span class="q">○</span>摲，所监反，又所览反。芟，所咸反。</span>有推而进也，<span class="q">谓若王者之后，得用天子之礼。</span>有放而文也。<span class="q">谓若天子之服，服日月以至黼黻。<span class="q">○</span>放，方往反，下“有放”、“必放”同。</span>有放而不致也，<span class="q">谓若诸侯自山龙以下。<span class="q">○</span>不致，本或作“不至”。</span>有顺而摭也。<span class="q">谓若君沐梁，大夫沐稷，士沐梁。<span class="q">○</span>摭，之石反。</span>

[疏]“君子”至“摭也”。<span class="q">○</span>正义曰：此经广明礼意不同。<span class="q">○</span>“有直而行也”者：君子於礼，一事也。直而行，谓亲始死，孝子哀慼哭踊无节，直在已天性而行也。<span class="q">○</span>“有曲而杀也”者：二事也。曲杀谓服父斩衰三年，为母齐衰期，是曲杀也。<span class="q">○</span>“有经而等也”者：三事也。经，常也。常而等，谓上自天子，下至庶人，虽尊卑有异，而服其父母，则贵贱同等也。<span class="q">○</span>“有顺而讨也”者：四事也。顺犹顺序，讨犹去也，谓天子至尊，每十二为节，自此以下，转相降差，公九，侯伯七，子男五，顺序而稍去之也。<span class="q">○</span>“有摲而播也”者：五事也。摲，芟也。播，布也。谓君祭而群臣助祭得俎，而下至胞翟一切悉有所得，是芟上贵之分，以布遍於下也。<span class="q">○</span>“有推而进也”者：六事也。谓二王之后，已丧天位，而天子必推而进之，使用王礼也。<span class="q">○</span>“有放而文也”者：七事也。放，法也。谓天子画日月星辰於衣服，是法天以为文。<span class="q">○</span>“有放而不致也”者：八事也。致，极也。谓诸侯以下，亦有放法而不得极也。<span class="q">○</span>“有顺而摭也”者：九事也。摭犹拾取也。谓若君沐梁，大夫用稷，士用梁，士卑不嫌，是拾君之礼而用之也。



三代之礼一也，民共由之，或素或青，夏造殷因。<span class="q">一也，俱趋诚也。由，用也。素尚白，黑尚青者也。言所尚虽异，礼则相因耳。孔子曰：“殷因於夏礼，所损益可知也。周因於殷礼，所损益可知也。”变白黑言素青者，秦二世时，赵高欲作乱，或以青为黑、黑为黄，民言从之，至今语犹存也。</span>

[疏]“三代”至“殷因”。<span class="q">○</span>正义曰：此一节广明三代损益不同。<span class="q">○</span>“三代之礼一也”者，谓三代所行之礼虽各别，一皆趍於至诚，故云一也。<span class="q">○</span>“民共由之”者：由，用也。非唯君行礼用诚如一也，民亦共用诚如一也。<span class="q">○</span>“或素”者：前明三代虽异，而俱用诚是同，此述其迹异也。或素，尚白也，尚白，殷世之礼也。<span class="q">○</span>“或青”者：尚黑，夏世之礼也。然夏先殷后，今先云“或素”者，记是周时，今欲见周因於殷，殷因於夏礼也。<span class="q">○</span>“夏造”者，往来之礼虽同，而先从夏始，故云夏造也。<span class="q">○</span>“殷因”者，因於夏礼而用之，故云殷因也。<span class="q">○</span>注“一也”至“存也”。<span class="q">○</span>正义曰：“一也，俱趋诚也”，文承上“《经礼》三百，《曲礼》三千，其致一也”。一谓至诚，故知此一亦至诚也。云“青尚黑者也”者，夏以十三月为正，於时草之萌牙变白而青也，夏正尚黑，故也青谓黑也。云“秦二世时，赵高欲作乱，或以青为黑、黑为黄，民言从之，至今语犹存也”者，按《史记》秦二世名胡亥，於时丞相赵高欲杀二世，未知人从己否，乃指鹿为马，人畏赵高，皆称鹿为马，是其事也。其以青为黑以黑为黄，即鹿马之类也。郑去胡亥既近，相传知之。此作记之人在胡亥之后，故或素或青。若王肃之说，则异於此，故《家语》云：“夏后以水德而王，色尚黑。周以木德王，色尚黄。舜以土德王，色尚白。”《圣证论》王肃以为夏同尧，皆尚其紫色，舜土德王尚白，而尚青者，土以生为功，东方生物之始，故尚青。土既尚青，水则辟之青而用白也，故殷是水德而尚白。王肃此说，与《檀弓》、《纬候》文乖，不可用也。