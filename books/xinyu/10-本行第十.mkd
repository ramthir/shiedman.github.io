---
title: 本行第十
category: 新語校注
author: [(西漢)陸賈, 王利器]
date: 2014-05-25 01:34:38 +0800
permalink: /books/xinyu/10.html
layout: book_page
---

<span class="s3">　　　　本行第十</span>

　　〔一〕

 
　　〔一〕黃震曰：「本行言立行本仁義。」戴彥升曰：「本行篇大旨在貴德賤財。」唐晏曰：「此篇義主本諸身以加乎民。」

 
　　<span class="q">　　治以道〔一〕德為上，行以仁義為本。故尊於位而無德者絀〔二〕，富於財而無義者刑，賤而好德者尊，貧而有義者榮。段干木徒步〔三〕之士，脩道行德，魏文侯過其閭而軾之〔四〕。夫子陳、蔡之厄〔五〕，豆飯菜羹，不足以接餒〔六〕，二三子〔七〕布弊〔八〕褞袍，不足以禦寒〔九〕，倥傯〔一０〕屈厄，自處甚矣；然而夫子當於道〔一一〕，二三子近於義，自布衣之士，上□天子，下齊庶民，而〔一二〕累其身而匡上也。及閔〔一三〕周室之衰微，禮義之不行也，厄挫頓仆，歷說〔一四〕諸侯，欲匡帝王之道〔一五〕，反天下之政，身無其立〔一六〕，而世無其主，周流〔一七〕天下，無所合意，大道隱而不舒，羽翼摧而不申，自□□□深授其化，以序終始〔一八〕，追治去事，以正來世〔一九〕，按紀圖錄〔二０〕，以知性命〔二一〕，表定六藝，以重儒術〔二二〕，善惡不相干〔二三〕，貴賤不相侮，強弱不相凌，賢與不肖不得相踰，科第〔二四〕相序，為萬□□□〔二五〕而不絕，功傳而不衰，詩、書、禮、樂，為得其所〔二六〕，乃天道之所立，大義之所行也，豈以□□□威耶？</span>

 
　　〔一〕　宋翔鳳曰：「本缺二字，依治要增，又多一字。」

 
　　〔二〕　「絀」，宋翔鳳曰：「本作『黜』，依治要。」

 
　　〔三〕　戰國策齊策：「今夫士之高者，乃稱匹夫徒步，而處農畝，下則鄙野，監門閭里，士之賤也亦甚矣。」淮南子氾論篇：「蘇秦匹夫徒步之人也。」謂一匹之夫，出門無車，故稱徒步也。

 
　　〔四〕　呂氏春秋期賢篇：「魏文侯過段干木之閭而軾之，其僕曰：『君胡為軾？』曰：『此非段干木之閭歟？段干木蓋賢者也，吾安敢不軾！且吾聞段干木未嘗肯以己易寡人也，吾安敢驕之！段干木光乎德，寡人光乎地；段干木富乎義，寡人富乎財。』其僕曰：『然則君何不相之？』於是君請相之，段干木不肯受，則君乃致祿百萬而時往館之。於是國人皆喜，相與誦之曰：『吾君好正，段干木之敬。吾君好忠，段干木之隆。』居無幾何，秦興兵欲攻魏，司馬唐諫秦君曰：『段干木賢者也，而魏禮之，天下莫不聞，無乃不可加兵乎？』秦君以為然，乃按兵輟不敢攻之。」

 
　　〔五〕　呂氏春秋慎人篇：「孔子窮於陳、蔡之間，七日不嘗食，藜羹不糝。宰予備（注云當作「憊」）矣，孔子弦歌於室，顏回擇菜於外。子路與子貢相與而言曰：『夫子逐於魯，削跡於衛，伐樹於宋，窮於陳、蔡，殺夫子者無罪，藉夫子者不禁，夫子絃歌鼓舞，未嘗絕音，蓋君子之無所醜也若此乎？』顏回無以對，入以告孔子。孔子憱然推琴，喟然而歎曰：『由與賜小人也。召，吾語之。』子路與子貢入。子貢曰：『如此者，可謂窮矣。』孔子曰：『是何言也？君子達於道之謂達，窮於道之謂窮。今丘也，抱仁義之道，以遭亂世之患，其所也，何窮之謂？故內省而不疚於道，臨難而不失其德，大寒既至，霜雪既降，吾是以知松柏之茂也。昔桓公得之莒，文公得之曹，越王得之會稽，陳、蔡之阨，於丘其幸乎！』孔子烈然返瑟而弦，子路抗然執干而舞。子貢曰：『吾不知天之高也！不知地之下也！』」

 
　　〔六〕　唐晏曰：「按周官廩人：『則共其接盛。』注：『接讀為扱。』淮南精神訓：『聖人食足接氣。』」案：淮南精神篇高注：「接，續也。」文子守平篇作「聖人食足以充虛接氣」。接餒、接氣，當與今言維持生命義同。

 
　　〔七〕　論語八佾：「出曰：『二三子何患於喪乎？』」集解：「孔曰：『語諸弟子言何患於夫子聖德之將喪亡邪？』」論語述而「子曰：『二三子以我為隱乎？』」集解：「包曰：『二三子謂諸弟子。』」論語陽貨：「子曰：『二三子，偃之言是也。』集解：「孔曰：『從行者。』」邢疏曰：「呼其弟子從行者也。」禮記檀弓上：「孔子與門人立，拱而尚右，二三子亦皆尚右。孔子曰：『二三子之嗜學也！我則有姊之喪故也。』二三子皆尚左。」二三子俱謂孔子諸弟子，非指二三人，用法與此正同。

 
　　〔八〕　「弊」，天一閣本、唐本作「敝」。俞樾曰：「樾謹按：弊者，〈礻敝，去攵〉之假字。廣雅：『〈礻敝，去攵〉，袂也。』布〈礻敝，去攵〉，謂布袂也，古無〈礻敝，去攵〉字，或以敝為之。禮記緇衣篇：『苟有衣，必見其敝。』謂有衣必見其袂也。說本王氏念孫。此又作『弊』，蓋以聲近而通用，本無定字耳。」案：俞說是，天一閣本、唐本正作「敝」。

 
　　〔九〕　「禦寒」，唐本作「避寒」。

 
　　〔一０〕楚辭劉向九歎：「悲余生之無歡兮，愁倥傯於山陸。」王逸注：「倥傯，猶困苦也。」洪興祖補曰：「倥傯，苦貢、走貢二切，困苦也。」後漢書張衡傳：「誠所謂將隆大位，必先倥傯之也。」注：「埤蒼曰：『倥傯，窮困也。』」

 
　　〔一一〕器案：當於道，謂任於道，即以道為己任也。國語晉語九：「襄子曰：「吾聞之：德不純，而福祿並至謂之幸。夫幸非福，非德不當雝。』」韋解：「當猶任也。雝，和也。言唯有德者，任以福祿為和樂也。」

 
　　〔一二〕「而」，唐晏曰：「此字有誤。」器案：疑當作「以」。

 
　　〔一三〕「閔」，天一閣本作「憫」，俗別字。

 
　　〔一四〕器案：文選劉孝標辯命論：『歷說而不入。」歷說謂周流游說。呂氏春秋遇合篇：「孔子周流海內，再干世主，如齊至衛，所見八十餘君。」漢書楊雄傳：「或七十說而不遇。」注：「應劭曰：『孔丘也。』」

 
　　〔一五〕論語憲問篇集解引馬融曰：「匡，正也。」文子精誠篇：「聖人不降席而匡天下。」淮南繆稱篇：「舜不降席而天下治。」則匡有治義。

 
　　〔一六〕「立」，子彙本、唐本作「位」。宋翔鳳曰：「按『立』與『位』通。」文廷式曰：「『立』，古『位』字。」

 
　　〔一七〕論衡儒增篇：「書說：孔子不能容於世，周流游說七十餘國，未嘗得安。」楚辭離騷：「周流乎天余乃下。」又云：「路脩遠以周流。」俱謂「周遍流行」（文選上林賦注語）也。

 
　　〔一八〕「序」原作「厚」，今據孫詒讓說校改。孫詒讓曰：「案：此言孔子作春秋也。『厚』當為『序』，漢隸『序』『厚』二字形近，（漢荊州刺史度尚碑「厚」作「●」，三公山碑「厚」作「●」，並與「序」相似。）故傳寫多互訛。毛詩序：『厚人倫。』釋文云：『厚本作序。』亦其證也。序終始，謂序次十二公之事也。」

 
　　〔一九〕唐晏曰：「此修春秋也。」

 
　　〔二０〕後漢書方術謝夷吾傳：「推考星度，綜校圖錄。」圖錄謂讖緯，然則讖緯之道，漢初人即謂其託始於孔子也。

 
　　〔二一〕唐晏曰：「此贊易也。」

 
　　〔二二〕宋翔鳳曰：「本缺（重儒術）三字，依別本補。」唐晏曰：「此總言詩、書、禮、樂。」

 
　　〔二三〕「干」，兩京本誤「于」。

 
　　〔二四〕漢書元紀：「永光元年二月，詔丞相、御史，舉質樸、敦厚、遜讓、有行者，光祿歲以此科第郎、從官。」師古曰：「始令丞相、御史舉此四科人以擢用之，而見在郎及從官，而見在郎以從官，又令光祿每歲依此科考校，定其第高下，用知其人賢否也。」則科第謂依科考校，第其高下，使之相序，如甲科、乙科是也。

 
　　〔二五〕唐晏曰：「所闕不止三字。」

 
　　〔二六〕論語子罕：「子曰：『吾自衛反魯，然後樂正，雅、頌各得其所。』」集解：「鄭曰：『反魯，哀公十一年冬，是時，道衰樂廢，孔子來還乃正之，故雅、頌各得其所。』」

 
　　<span class="q">　　夫人之好〔一〕色，非脂粉所能飾；大怒之威，非氣力所能行也。聖人乘天威〔二〕，合天氣〔三〕，承天功〔四〕，象天容〔五〕，而不與為功，豈不難哉〔六〕？夫酒池可以運〔七〕舟，糟丘可以遠望〔八〕，豈貧於財哉？統四海之權〔九〕，主九州之眾，豈弱於武力哉〔一０〕？然功不能自存，而〔一一〕威不能自守，非〔一二〕貧弱也〔一三〕，乃道德不存乎身，仁義不加於〔一四〕下也。</span>

 
　　〔一〕　「好」，唐晏曰：「上聲。」

 
　　〔二〕　尚書泰誓上：「肅將天威。」孔氏傳：「敬行天罰。」

 
　　〔三〕　淮南子泰族篇：「聖人懷天氣，抱天心。」

 
　　〔四〕　尚書舜典：「亮天功。」荀子天論：「皆知其所以成，莫知其無形，夫是之謂天功。」（「功」字原缺，據楊倞注引或曰及王念孫說訂補。）

 
　　〔五〕　齊書張融傳海賦：「照天容於鮷渚，鏡海色於魦潯。」案白虎通聖人篇：「聖人者何？聖者，通也，道也，聲也。道無所不通，明無所不照，聞聲知情，與天地合德，日月合明，四時合序，鬼神合吉凶。」義與此相會。

 
　　〔六〕　唐晏曰：「文選注引作『聖人承天威，承天功，與之爭功，豈不難哉』？」

 
　　〔七〕　「運」，宋翔鳳曰：「本作『泛』，依治要改。」

 
　　〔八〕　「遠望」，宋翔鳳曰：「本作『望遠』，依治要改。」案：太平御覽七六八引尸子：「六馬登糟丘，方舟泛酒池。」韓詩外傳四：「桀為酒池，可以運舟，糟丘可以望十里。」新序節士：「桀為酒池，足以運舟，糟丘足以望七里。」淮南子本經篇：「紂為肉圃酒池。」高誘注：「紂積肉以為園圃，積酒以為淵池。今河內朝歌，紂所都也，城西有糟丘、酒池處是也。」

 
　　〔九〕　明誡篇云：「操四海之綱。」與此義同。

 
　　〔一０〕宋翔鳳曰：「本無『武』字，依治要增。」

 
　　〔一一〕宋翔鳳曰：「『而』字依治要增。」

 
　　〔一二〕「非」，宋翔鳳曰：「本下有『為』字，依治要刪。」

 
　　〔一三〕宋翔鳳曰：「本無『也』字，依治要增。」

 
　　〔一四〕「於」，唐本作「乎」。宋翔鳳曰：「本下有『天』字，依治要刪。」

 
　　<span class="q">　　故察於利〔一〕而惛〔二〕於道者，眾之所謀也；果於力而寡於義者，兵之所圖也〔三〕。君子篤於義〔四〕而薄於利，敏於行〔五〕而慎於言〔六〕，所□□□廣〔七〕功德也。故曰：「不義而富且貴，於我如浮雲。」〔八〕</span>

 
　　〔一〕　「利」，宋翔鳳曰：「本作『財』，依治要。」

 
　　〔二〕　「惛」，宋翔鳳曰：「本作『昏』，依治要。」唐本無「而」字。

 
　　〔三〕　唐晏曰：「按以上一節，即孔子告冉有、季路『不在顓臾，而在蕭牆之內』之說也。」宋翔鳳曰：「『也』下本有『故』，依治要刪。」

 
　　〔四〕　案：文選江文通雜體詩注引作「君子篤義於惠」。

 
　　〔五〕　「行」，宋翔鳳曰：「本作『事』，依治要改。」

 
　　〔六〕　論語學而：「敏於事而慎於言。」集解：「孔曰：『敏，疾也。』」邢疏：「敏，疾也，言當敏疾於所學，事業則有成功。說命曰『敬遜務時，敏厥修乃來』是也。學有所得，又當慎言說之。」

 
　　〔七〕　宋翔鳳曰：「『廣』字依治要增。」

 
　　〔八〕　論語述而：「不義而富且貴，於我如浮雲。」集解：「鄭曰：『富貴而不以義者，於我如浮雲，非己之有。』」

 
　　<span class="q">　　夫懷璧玉，要環佩，服名寶，藏珍怪，玉斗酌酒，金罍〔一〕刻鏤，所以夸小人之目者也〔二〕；高臺百仞，金城文畫〔三〕，所以疲百姓之力〔四〕者也。故聖人卑宮室而高道德，惡衣〔五〕服而勤仁義〔六〕，不損其行，以好〔七〕其容，不虧其德，以飾其身，國不興不事〔八〕之功，家不藏不用〔九〕之器，所以稀力役〔一０〕而省貢獻也。璧玉珠璣〔一一〕，不御〔一二〕於上，則翫好〔一三〕之物棄於下；琱琢刻畫之類〔一四〕，不納於君，則淫伎曲巧〔一五〕絕於下〔一六〕。夫釋農桑之事，入山海，采珠璣〔一七〕，捕豹翠〔一八〕，消{竹觔}〔一九〕力，散布泉〔二０〕，以極耳目之好，快淫侈之心〔二一〕，豈不謬哉〔二二〕？</span>

 
　　〔一〕　詩周南卷耳：「我姑酌彼金罍。」正義：「罍，盧回反，酒樽也。韓詩云：『天子以玉飾，諸侯大夫皆以黃金飾，士以梓。』」

 
　　〔二〕　宋翔鳳曰：「此三十字，本作『夫身帶璧玉，膺瑰佩，服府藏珍□□□□酌含銀刻鏤，可以夸小人，非所以厚於己而濟於事也』，今依治要改。意林引此云：『玉斗酌酒，金碗刻鏤，所以夸小人，非厚己也。』」

 
　　〔三〕　宋翔鳳曰：「本作『金□□□□簾雕飾』，依治要改，無缺字。」器案：文選班孟堅西都賦：「建金城之萬雉。」六臣注：「向曰：『言立此城基固如金。』」又左太沖蜀都賦：「金城石郭，兼市中區。」劉淵林注：「金、石，言堅也。」又案：文選嘯賦注及七啟注引俱作「高臺百仞，文軒彫{穴怱}」，李善曰：「文，畫飾也。軒，殿檻也。」所引較治要義勝，疑治要有誤。

 
　　〔四〕　宋翔鳳曰：「本下有『非所以（原挩「以」字，則為六字矣，今補）扶弱存亡』七字，依治要刪。」

 
　　〔五〕　宋翔鳳曰：「本缺『惡衣』二字，依治要補。」

 
　　〔六〕　宋翔鳳曰：「『勤』本作『謹』，依治要改。」今案：論語泰伯：「子曰：『禹，吾無閒然矣！菲飲食而致孝乎鬼神，惡衣服而致美乎黻冕，卑宮室而盡力于溝洫。禹，吾無間然矣！』」邢疏曰：「惡衣服，言禹降損其常服。卑宮室，言禹卑下所居之宮室。」

 
　　〔七〕　「好」，宋翔鳳曰：「本作『增』，依治要改。」

 
　　〔八〕　「不」，宋翔鳳曰：「本作『無』，依治要改。」

 
　　〔九〕　「不」，宋翔鳳曰：「本作『無』，依治要改。」

 
　　〔一０〕孟子盡心下：「有力役之征。」趙岐注：「征，賦也。力役，民負荷冢養之役也。」

 
　　〔一一〕楚辭東方朔七諫：「貫魚眼與珠璣。」王逸注：「圜澤為珠，廉隅為璣。」補曰：「璣字音機，珠不圓也。」

 
　　〔一二〕禮記王制：「千里之內以為御。」正義：「御是進御所須。」

 
　　〔一三〕周禮天官大府：「凡式貢之餘財，以共玩好之用。」疏云：「以供玩好器物之用。」翫、玩古通。

 
　　〔一四〕宋翔鳳曰：「此六字本作『雕刻綪畫』四字，依治要改增。」案：唐本作「雕刻繪畫」。

 
　　〔一五〕淮南子原道：「所謂人者，偶?智故，曲巧偽作，所以俯仰於世人，而與俗交者也。」

 
　　〔一六〕「下」，宋翔鳳曰：「本作『民』，依治要。」

 
　　〔一七〕宋翔鳳曰：「本有『求瑤琨，探沙谷』六字，依治要刪。」

 
　　〔一八〕宋翔鳳曰：「本作『捕翡翠，□玳瑁，搏犀象』，今依治要改刪。」

 
　　〔一九〕「{竹觔}」，唐本作「觔」，字同。

 
　　〔二０〕周禮天官外府：「掌邦布之入出。」鄭注：「布，泉也。布讀為宣布之布。其藏曰泉，其行曰布。取名於水泉，其流行無不遍。」漢書食貨志下：「故貨……流於泉，布於布。」注：「如淳曰：『流行如泉也。』又曰：『布於民間。』」

 
　　〔二一〕宋翔鳳曰：「本作『以快淫邪之心』，今依治要。」

 
　　〔二二〕唐晏曰：「陳義極高，遣詞極雅，賈長沙乏其深純，董江都遜其麗則。」
