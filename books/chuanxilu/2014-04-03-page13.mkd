---
title: 事卽道道卽事
group: 以下門人徐愛錄
chapter: 傳習錄卷上〔13〕
category: 传习录
tags: [王阳明]
permalink: /books/chuanxilu/13.html
date: 2014-04-03 07:09:00 +0800
layout: book_page 
---

愛曰，「先儒論六經，以春秋爲史。史專記事。恐與五經[^1]事體終或稍異」。先生曰， 「以事言謂之史。以道言謂之經。事卽道。道卽事。秋亦經。五經亦史。易是包犧[^2]氏之史。書是堯舜下史。禮樂是三代史。其事同。其道同。安有所謂異」？

------------------------------
+ 施邦曜云：先生此論甚快。然二十一史記事與春秋無異，何以不並稱經？蓋春狄之稱經者，非因記事也。因經聖人之筆削也。否則仍與諸史無異。孔子曰，「其義則丘窃取之」 (孟子，離婁篇第四下第二十一章。)大義通而道存乎其間。如止以事言，則五經皆史矣。

+ 王應昌云：以易為庖犧之史。史以記事。吾未見一畫之涉何事也。

+ 許舜屏云：以事言之謂之史，以道言之謂之經，是明明分而為兩。下文言事卽道，道卽
事，似乎自相矛盾。不若言事之中亦有道，道之中亦有事，較為含混。

+ 佐籐一齋云：陳幾亭(名龍正，字惕龍，一五八五生，浙江嘉善人)謂易不涉一事，未可稱史。愚則謂道外無事，事外無道。聖人之心，天地同體。其動靜語默，與二氣而消息。其理一。發之于易。則易何曾無事？雖曰庖犧氏起居注可也。幾亭之言，泯矣云云。東正純從之，並云，凡紀事，紀言，皆可謂之史也。

+ 東敬治云：朱子文語纂編致知篇論春秋曰，「孔子取而筆削之，而其義大明。孔子亦何嘗有意説明某字使人知勸，用某字使知惧？不過如今之史書，直書其事。善者惡者了然在目」云云。則所謂先儒必指朱子。

+ 捷案：日本學者註傳習錄，如小柳司氣太，安井小太郎，多如此説。惟近藤康信則謂先儒不知指誰。近藤是也。朱子語類，卷八三，頁三四〇四，問春秋當如何看，曰，「只如看史樣看」。然此非謂春狄只為記事之書。朱子所謂未嘗以某字使人知勸知惧，乃朱子反對一字褒貶等所謂凡例。朱子云，「聖人據魯史以書其事，使人自觀之以為鑒戒」(同卷，頁三三九九)。所謂如看史者，蓋謂看春狄看史，皆觀其得失。經史同理。東敬治等只見「直書其事」，而忽略「善者惡者了然在目」。不識朱子，亦不識陽明也。語類卷八十三論春秋甚明，可參看。

[^1]: 	五經，詩，書，易，禮，春秋。六經原包樂經。樂經早佚。宋儒以周禮代之，以足六經。

[^2]: 	庖犧即伏羲。據神話，彼敎民佃漁畜牧，養犧牲以足庖廚。故又有是稱。
