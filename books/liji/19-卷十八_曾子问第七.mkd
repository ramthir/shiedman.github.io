---
title: 卷十八_曾子问第七
category: 礼记正义
author: 汉·郑玄(注), 唐·孔颖达(疏)
date: 2014-05-26 14:27:32 +0800
permalink: /books/Liji/19.html
layout: book_page
---

<span class="q">陆曰：“曾子，孔子弟子曾参也。以其所问多明於礼，故著姓名以显之。</span>

[疏]正义曰：按郑《目录》云：“名为《曾子问》者，以其记所问多明於礼，故著姓名以显之。曾子，孔子弟子曾参。此於《别录》属《丧服》。”



曾子问曰：“君薨而世子生，如之何？”孔子曰：“卿、大夫、士从摄主，北面於西阶南。<span class="q">变於朝夕哭位也。摄主，上卿代君听国政。</span>大祝裨冕，执束帛，升自西阶，尽等，不升堂，命毋哭。<span class="q">将有事，宜清静也。裨冕者，接神则祭服也。诸侯之卿大夫所服裨冕，絺冕也、玄冕也。士服爵弁服。大祝裨冕，则大夫。<span class="q">○</span>大祝音泰，下文注“大祝”、“大宰”、“大宗”、“大庙”、“大史”皆同此音。祝，之六反，《说文》云：“祝，祭主赞词者。”裨，婢支反。毋音无，本亦作无。絺，知里反，本又作希，徐张履反。</span>祝声三，告曰：‘某之子生，敢告。’<span class="q">声，噫歆警神也。某，夫人之氏也。<span class="q">○</span>祝，之六反，下同，徐之又反。三，息暂反，又如字，下“声三”、“及三”、“者三”皆放此。噫，於其反。歆，许金反。警，居领反。</span>升，奠币于殡东几上，哭降。<span class="q">几筵於殡东，明继体也。</span>众主人、卿、大夫、士、房中皆哭，不踊。<span class="q">众主人，君之亲也。房中，妇人。</span>尽一哀，反位，遂朝奠。<span class="q">反朝夕哭位。</span>小宰升，举币。<span class="q">所主也，举而下，埋之阶间。</span>

[疏]“曾子”至“举币”。<span class="q">○</span>正义曰：此一节论君薨而世子生告殡之事，各随文解之。<span class="q">○</span>“君薨而世子生”者，按《聘礼》云：“子即位不哭。”《公羊》云：“君存称世子，君薨称子某。”此既君薨仍称世子者，以其别於庶子，又用世子之礼告殡，故虽君薨，犹称世子，异於《春秋》之例。按《左传》桓六年“子同生”，贾、杜注云：“不称大子者，书始生。”此亦始生而称世子者，彼为父在始生未命，故直云子；此是君薨初生，则举以世子之礼，故云“世子”也。熊氏云：“下称奠币于殡东，则此告世子生，谓既殡以后，若未殡之前，则世子生亦不告。”凡天子诸侯称世子，《春秋经》称王世子、曹世子是也。卿大夫以下谓之適子，《丧服》云“大夫之適子”是也。若在丧，诸侯之子亦称適子，《檀弓》云“君之適长殇”是也。天子诸侯亦谓之大子，则《王制》云“王大子”，及《檀弓》云“大子申生”是也。冢子则上下通名，故《内则》云“其非冢子，则皆降一等”，注则言天子以下至庶人，是其通名也。其《春秋三传》世子之例，烦而不要，今所不用也。<span class="q">○</span>“孔子”至“北面”。<span class="q">○</span>此论卿大夫士等皆衣衰服也。“摄主，上卿代国政”者，卿大夫士等皆衣衰服北面。文不言者，以下文云“大祝裨冕”，明卿大夫等不裨冕也。<span class="q">○</span>“於西阶南”。注“变於朝夕哭位也”。<span class="q">○</span>正义曰：按《丧大记》云：“君之丧既正尸，卿大夫父兄子姓立于东方。”又《士丧礼》：“朝夕哭，丈夫即位于门外，西面北上。外兄弟在其南，南上。宾继之，北上。若其门内位，主人堂下直东序西面。兄弟皆即位，如外位，卿大夫在主人之南。”是朝夕内外哭位，皆在东方也。今乃从摄主北面於西阶南，故云“变於朝夕哭位也”。必於西阶南者，以将告殡，近殡位故也。若君丧大敛，《丧大记》云“卿大夫即位于堂廉楹西北面”者，彼敛故升堂，非朝夕哭位。此为告世子生，故在堂下。<span class="q">○</span>“大祝”至“毋哭”。<span class="q">○</span>大祝，以大夫为之，祝主接神，故服裨冕。裨冕，祭服也。以其将告神，故执束帛。执，持也。束帛，十端也。端则二丈，鬼神质，故用偶数也。鬼神以丈八尺为端，鬼神之道，阴阳不测，故用阴阳之数求之，一丈象阳，八尺法阴，十端、六玄、四纁、五两、三玄、二纁。纁是地色，玄是天色也。欲往告殡，故升自西阶。若於堂下告，则大远，堂上告，则大近殡，故升阶，尽等级，即不升堂，将有告事宜静，故命毋哭。<span class="q">○</span>注“裨冕”至“大夫”。<span class="q">○</span>正义曰：卿大夫所服裨冕，絺冕也。按《觐礼》“侯氏裨冕”，郑注云：“裨冕者，衣裨衣而冠冕也。裨之为言埤也。天子六服，大裘为上，其馀为裨，以事尊卑服之，而诸侯亦服焉。”又注云：“衮衣者，裨之上也。”则裨唯据衣也。言服裨衣而著冕，故云“裨冕”。言裨者，取其缋绣。云“诸侯之卿大夫所服裨冕，絺冕也、玄冕也”者，此言五等诸侯孤卿大夫，唯絺冕而下。以上诸侯薨，兼五等，故总解其臣服。此卿，兼公孤卿也。若孤卿则絺冕，若三命再命卿大夫服玄冕。故《周礼·司服》云：“孤自絺冕而下，卿大夫自玄冕而下。”又《大宗伯》云：“再命受服。”郑注云：“受玄冕之服，列国之大夫，於子男为卿。卿大夫自玄冕而下，如孤之服也。”是孤则絺冕，卿与大夫皆玄冕。《周礼》谓三孤六卿为九卿，总云谓卿四命，是卿名通於孤也。云“士服爵弁服”者，以天子大祝是大夫，诸侯则无文，若是士则爵弁。今经云“大祝裨冕”，故云“则大夫”。<span class="q">○</span>“祝声”至“敢告”。<span class="q">○</span>声谓噫歆之声三，所出警神也。言若夫人某氏之子生，以告殡之辞也。<span class="q">○</span>注“声，噫歆警神也”。<span class="q">○</span>正义曰：直云祝声，不知作何声。按《论语》云：“颜渊死，子曰：噫，天丧予！”《檀弓》云：“公肩假曰：噫！”是古人发声多云噫，故知此声亦谓噫也。凡祭祀神之所享谓之歆，今作声欲令神歆享，故云“歆警神也”。<span class="q">○</span>“升奠币于殡东几上，哭降”者，谓告殡竟，执束帛者，升堂奠置所执之币于殡东几筵上，毕，遂哭，哭竟而降阶也。<span class="q">○</span>注“几筵”至“体也”。<span class="q">○</span>正义曰：按阮谌《礼图》云：“几长五尺，高尺二寸，广二尺。”皇氏云：“《周礼》天子下室丧奠有素几，不云殡宫有几，而诸侯虽无文，当与天子同。而大夫士，葬前下室并无几，降於人君也。并葬后殡宫皆有几。人君未葬前，而於下室有素几，其殡宫无几。今世子生既告，权移下室之几於殡东，告於继体，异常日。”庾氏云：“未虞，施几筵常於下室，然殡宫几筵，为朝夕之奠，常在不去。今更特设几筵於殡宫东者，特异其事，以为世子之生，故郑云‘几筵於殡东，当明继体也’。”今按《既夕礼》，燕养馈羞如他日，则下室所供之物如平常，皆用吉物。即今之告灵，不得有素几。又《司几筵》云：“凡丧事，右素几。”注云：“丧事，谓凡奠也。”又云：“凶事仍几。”注云：“凶事，谓凡奠，几朝夕相因，丧礼略。”以此推之，即素几。是殡宫朝夕设奠之几，不在下室，而庾、皇等以为素几设於下室，未审何以知之，其义非也。熊氏以为天子诸侯在殡宫则有几筵，大夫士大敛有席，虞始有几。然殡宫几筵为朝夕之奠，常在不去。今更特设几於殡东，当明世子是继体之贵，故於常几筵之外，别特设之。考三家之说，熊以为是，皇、庾以为非。<span class="q">○</span>注“众主”至“妇人”。<span class="q">○</span>正义曰：知者，按《丧大记》云：“君将大敛，父兄堂下北面。”父兄即君之亲。又云：“外宗房中南面。”故云“房中，妇人”。<span class="q">○</span>注“反朝夕哭位”。<span class="q">○</span>正义曰：按《士丧礼》每日之旦，於朝夕哭位先哭，而后行朝奠，朝奠了又哭。今因西阶前哭毕，反此朝夕哭位，於位不更哭，即行朝奠礼，谓一时兼哭两事，故云遂朝奠。按《士丧礼》寻常朝奠，皆先哭后奠。皇氏云“寻常先奠后哭，此谓告世子生，故先哭后奠”，其义非也。<span class="q">○</span>注“所主”至“阶间”。<span class="q">○</span>正义曰：所以小宰举币，币是小宰所主，故云“所主也”。故《周礼·小宰职》云“凡祭祀赞王币爵之事，丧竟受其含襚币玉之事”是也。必知埋之阶间者，下文云“师行主命，反必告，设奠卒，敛币玉，藏诸两阶之间”，故知此币亦埋之阶间也。



三日，众主人、卿、大夫、士如初位，北面。<span class="q">三日，负子日也。初告生时。</span>大宰、大宗、大祝皆裨冕，少师奉子以衰，祝先，子从，宰、宗人从，入门，哭者止。<span class="q">宰、宗人，诏赞君事者。<span class="q">○</span>少，升召反，下“少丧”并注同。奉，方勇反，下注“奉者”同。衰，七雷反，下同。从，才用反，下同。</span>子升自西阶，殡前北面，祝立于殡东南隅。祝声三，曰：‘某之子某，从执事敢见。’子拜稽颡，哭。<span class="q">奉子者拜哭。<span class="q">○</span>见，贤遍反，下“而见”、“伯父庙见”、“旅见”同。</span>祝、宰、宗人、众主人、卿、大夫、士，哭踊，三者三，降东反位，皆袒。子踊，房中亦踊，三者三，袭衰杖。<span class="q">踊、袭、衰、杖，成子礼也。</span>亦出。<span class="q">亦谓朝奠。</span>大宰命祝史，以名徧告于五祀山川。”<span class="q">因负子名之，丧於礼略也。<span class="q">○</span>徧音遍，下同。</span>

[疏]“三日”至“山川”。<span class="q">○</span>正义曰：此一节论世子生巳三日，名之以名见於殡之礼，各依文解之。<span class="q">○</span>三日之朝，自众主人以下，悉列西阶下，列位如初日子生之义也。以子自为主，故不云从摄主也。<span class="q">○</span>注“三日”至“生时”。<span class="q">○</span>正义曰：按《内则》云：“国君世子生，告于君三日，卜士负之。”此亦生则告君，三日负之，但告时直负之而巳。子未见君，至三月为名之时，则始见之也。今既在丧，礼略，於负子之时则见也。此不用束帛者，初告生巳用，今既礼杀，故不用也。云“初告生时”者，以经云“如初”，恐初是朝夕哭位，故以初为告生时也。必知告生时者，以告生时北面於西阶南，此亦云“北面”，故知是告生时也。<span class="q">○</span>“大宰大宗大祝皆裨冕”。<span class="q">○</span>大宰是教令之官，大宗是主宗庙之官，初不裨冕，今得裨冕者，以为奉子接神，故服祭服。此大宰、大宗等亦从子升堂，故下文云“祝宰宗人降东反位”。既言降，明其时当在堂。此经不云升堂者，文不具耳。<span class="q">○</span>“少师奉子以衰”者，少师主养子之官，又奉子，故与子皆著衰也。皇氏及王肃云：“谓以衰衣而奉之。”崔氏云：“诸侯五日而殡，殡而成服。此三日而衰者，丧巳在殡，异於未殡也。”<span class="q">○</span>“祝先子从”者，祝主接神，故先进也。少师奉子，次从祝也。<span class="q">○</span>“宰宗人从”者，大宰大宗，为诏告赞君事，故次从在后也。<span class="q">○</span>“入门哭者止”者，入门，是入殡宫门也。众主人及诸臣并巳先列位而哭，今祝、宰、宗三人将子入门见，故命门内在位者止哭也。前告是初生日，哀甚，故祝升阶，乃命止哭。今三日哀巳微杀，故子入门而哭则止也。<span class="q">○</span>注“宰宗”至“事者”。<span class="q">○</span>正义曰：上云“大宰大宗”，此直云“宰宗人”者，皇氏云：“宰则大宰，宗人则大宗也。”此祝先子从者，同吉祭之礼，故特牲、少牢，皆祝前主人后，若凶祭，则主人前，祝在主人后，《士虞礼》是也。今此亦凶祭而祝在先者，以其告神故也。<span class="q">○</span>“子升”至“颡哭”。<span class="q">○</span>“子升自西阶”者，谓世子不忍从先君之阶升，故由西阶升。於时大宰、大宗及祝亦升，不言从者，以子为主，故略而不言也。“殡前北面”者，殡以东为前，谓当殡之东，稍南北面也。<span class="q">○</span>“祝立於殡东南隅”者，祝在子之西，而北面当殡之东南，故云“殡东南隅也”。其宰及宗人，皇氏云：“以次立於子之东阶北面，若其须诏相之时，或就子前而西面也。”<span class="q">○</span>“祝声三”者，亦谓警神也。前告生哀甚，故尽阶不升堂，此见子须近殡，故进立於殡东南隅。既警神之后，祝乃告曰：夫人某氏之子某，从执事宰、宗人等敢见。告讫，奉子之人拜而稽颡，乃哭。不踊者，未即位故也。皇氏云：“於时未立子名，不得云某氏之子某从执事。下有‘某’字者，误也。”今按定本及诸本皆有“某”字，子升堂之时，大宰即位立名，告殡云：某之子某。<span class="q">○</span>“祝宰”至“衰杖”。<span class="q">○</span>“祝宰宗人卿大夫士哭踊，三者三”，此等以子稽颡哭，故亦祝宰宗人在堂上北面哭，众主人、卿、大夫、士俱在西阶下北面哭，为踊。每踊三度为一节，如此者三，故云“三者三”。<span class="q">○</span>“降东反位”者，堂上皆降反东，在下者皆东，反朝夕哭位。降者，谓降自西阶也。皆袒者，以初堂上堂下之哭非正位，故不袒。今反朝夕哭位，故皆袒。<span class="q">○</span>“子踊，房中亦踊”者，以上文子不踊，房中亦不踊，至此乃踊，故云“子踊，房中亦踊”。明祝、宰、宗人、众主人及卿、大夫、士反位，亦皆踊也。当子踊之时亦袒也，故下注云“踊袭衰杖，成子礼也”。既云袭，明初时袒也。皇氏云：“子踊不袒。”若然，子初不袒，何得后有袭乎？皇氏说非也。<span class="q">○</span>注“亦谓朝奠”。<span class="q">○</span>正义曰：恐是见子，故为奠祭，故云“亦谓朝奠”。以告生之时，遂朝奠，故云“亦谓朝奠”。知非特奠者，在殡无特告奠之法故也。<span class="q">○</span>注“因负”至“略也”。<span class="q">○</span>正义曰：按《内则》及《左传》桓六年皆三月乃名之。今此因负子三日即名之，以丧事促遽，於礼简略，不暇待三月也。上见殡之时，既以名告，故云“某之子某”。郑於此乃解名者，以经有名文，而遂解之，非谓告山川之时始作名也，若依皇氏以见殡后乃作名，故郑於此解之。



曾子问曰：“如巳葬而世子生，则如之何？”孔子曰：“大宰、大宗从大祝而告于祢。<span class="q">告生也。<span class="q">○</span>祢，本又作礻尔，乃礼反。</span>三月，乃名于祢，以名遍告及社稷、宗庙、山川。”

[疏]“曾子”至“山川”。<span class="q">○</span>正义曰：此一节因前论问君未葬而世子生，今更问巳葬后世子生之礼。<span class="q">○</span>“大宰、大宗从大祝而告于祢”者，祢父殡官之主也。既葬讫，殡无尸柩，唯有主在，故告於主，渐神事之故也。同庙主之名，故曰祢也。然直云三人告祢，不云“摄主”者，葬时摄主巳弁绖葛以交神明，葬竟又服受服，丧之大节更毕，摄主亦无复有此事，故子生，则摄主不复与群臣列位西阶下，故自还依大宰之礼，与大宰大宗从大祝裨冕，而告殡官中主也。不云：“裨冕”者，未葬尚裨冕，葬后不言自显也。不云“束帛”者，凡告必制币，从之可知也。不言“尽阶不升”者，三人例是升者，非不升也。不言“某之子生敢告”者，亦自可知也。“三月乃名于祢”者，葬后神事之，故依平常之礼，三日不见也。三月乃见，因见乃名，故云“乃名于祢”也。从见之人，与告生不异，故不重言也。虽三日不见，其成服衰绖，自依常礼也。<span class="q">○</span>“以名遍告及社稷宗庙山川”者，名於祢既毕，宰亦命祝史遍告也。不言宰命祝史，从可知也。又前不云“社稷宗庙”，此不云“五祀”，相互明也。王肃云：“前三日名之。君云未葬当称子某，故三日因名之。此经既葬称子，不称名，故三月乃名也。”郑云：“称世子生，丧在殡，告五祀山川耳。五祀：殡宫之五祀，山川国镇之重，不可不告，故越社稷告之。既葬而世子生，三月而名，葬后三月，於礼巳祔庙，故告可及庙。庙与社稷相连，不得不告社稷。”



孔子曰：“诸侯適天子，必告于祖，奠于祢。<span class="q">皆奠币以告之，互文也。</span>冕而出视朝。<span class="q">听国事也。诸侯朝天子，必裨冕，为将庙受也。裨冕者，公衮，侯伯鷩，子男毳。<span class="q">○</span>朝，直遥反，注及下同。为，于伪反，下“为事”同。衮，古本反。鷩，必列反。毳，昌锐反。</span>命祝史告于社稷、宗庙、山川。<span class="q">临行，又遍告宗庙，孝敬之心也。</span>乃命国家五官而后行。<span class="q">五官，五大夫与事者，命者，敕之以其职。</span>道而出，<span class="q">祖道也。《聘礼》曰“出祖释軷祭酒脯也”。<span class="q">○</span>軷，步末反。</span>告者五日而遍，过是非礼也。<span class="q">既告，不敢久留。</span>凡告用牲币，反亦如之。<span class="q">牲当为“制”字之误也。制币一丈八尺。<span class="q">○</span>牲币，依注牲音制。</span>诸侯相见，必告于祢。<span class="q">道近，或可以不亲告祖。</span>朝服而出视朝。<span class="q">朝服为事故也。</span>命祝史告于五庙，所过山川。<span class="q">山川所不过则不告。贬於適天子也。</span>亦命国家五官，道而出。反必亲告于祖祢，乃命祝史告至于前所告者，而后听朝而入。”<span class="q">反必亲告祖祢，同出入礼。</span>

[疏]“孔子”至“如之”。<span class="q">○</span>正义曰：此一节论诸侯朝天子将出之礼。不云“曾子问”，直云“孔子曰”者，以此与上事连文。上既云“以名遍告社稷宗庙”，因论出朝告祖祢之事，此乃因上起文也。此篇之内，时有如此，故下“曾子问云：‘除丧则不复礼乎。’孔子曰：‘祭过时不祭，礼也。又何反於初？’”又云：“孔子曰：‘嫁女之家，三夜不息烛。’”与此相类。云“告于祖”，亦告于祢也。言“奠于祢”，亦奠于祖也。<span class="q">○</span>“冕而出视朝”。<span class="q">○</span>裨冕，谓裨衣而冕。裨衣者，公衮，侯伯鷩，子男毳，视朝诏听事也。<span class="q">○</span>注“听国”至“受也”。<span class="q">○</span>正义曰：听国事，解经视朝之事，云“诸侯朝天子必裨冕，为将庙受也”，诸侯视朝，当用玄冠缁衣素裳，今视朝而服裨冕之服者，按《觐礼》侯氏裨冕，天子受之於庙，故郑云“诸侯朝天子必裨冕，为将庙受也”。言天子於庙受巳之礼。今诸侯往朝天子，为天子将欲於庙中受巳之礼，故诸侯豫敬之，以冕服视朝也。<span class="q">○</span>“命祝史告于社稷宗庙山川”。<span class="q">○</span>注“临行又遍告宗庙，孝敬之心也”。<span class="q">○</span>正义曰：按上文云“诸侯適天子，必告于祖，奠于祢”。此又命祝史告于宗庙山川，是临行一告宗庙，则知后再告，故云“临行又遍告宗庙，孝敬之心也”。言遍告宗庙，则五庙皆告也。前云“告于祖”者，亦祖祢皆告也。<span class="q">○</span>“乃命国家五官而后行”。<span class="q">○</span>注“五官”至“其职”。<span class="q">○</span>正义曰：按《大宰》云：“建其牧，立其监，设其参，傅其伍。”是诸侯有三卿五大夫。经云“五官”，故云五大夫，以属官大夫其数众多，直云五者，据与国事者言之。不云“命卿”者，或从君出行，或虽在国留守，总主群吏，如三公然，不专主一事，且尊之。既命五大夫，则卿亦命之可知，故不显言命卿也。命者，谓戒敕以所掌之事也。<span class="q">○</span>注“祖道”至“脯也”。<span class="q">○</span>正义曰：经言“道而出”，明诸侯将行，为祖祭道神而后出行。引《聘礼》者，证祖道之义。按《聘礼记》云：“出祖释軷祭酒脯。”彼注云：“祖，始也。行出国门，止陈车骑，释酒脯之奠於軷，为行始也。”《春秋传》曰：“軷涉山川。”然则軷，止行之名也。道路以险阻为难，是以委土为山，或伏牲其上，使者为軷，祭酒脯。祈，告也。礼毕然后乘车，轹之而遂行，其有牲犬羊可也，此城外之軷祭也。其五祀行神，则在宫内，故郑注《聘礼》云：“行，谓行者之先，其古人之名未闻。天子诸侯有常祀在冬也。”《丧礼》有毁宗躐行，出于大门，则行神之位，在庙门外西方。又郑注《月令》：“軷，坛厚二寸，广五尺，轮四尺。”《周礼》注云：“以菩刍棘柏为神主。”此郑释为軷祭之义。此軷亦有尸，故《诗·生民》云：“取羝以軷。”注“燔烈其肉为尸羞”是也。其牲，天子軷用犬，故《犬人》云：“伏瘗亦如之。”注云：“伏谓伏犬於軷上。”诸侯用羊，《诗》云“取羝以軷，谓诸侯也。卿大夫以酒脯，既行祭軷竟，御者，以酒祭车轼前及车左右毂末，故《周礼·大驭》云：“及犯軷，王自左驭，驭下祝，登受辔，犯轵，遂驱之。”又云：“及登，酌仆。仆左执辔，右祭两轵，祭軏，乃饮。”轵即毂末，轨谓车轼前是也。其祭宫内行神之軷，及城外祖祭之軷，其制不殊。崔氏云：“宫内之軷，祭古之行神。城外之軷，祭山川与道路之神。”义或然也。坛名山，其神曰累。<span class="q">○</span>“告者五日而遍，过是非礼也”。<span class="q">○</span>前命祝史告山川，而诸侯犹待告遍乃行也。以五日为期，若近者乃可就彼告，若远者则当望告，故以五日为限也。所以尔者，为先以告庙载迁主。若久留不去，则为非礼，故云“过是非礼也”。《曲礼》云“凡为君使者，巳受命，君言不宿於家”是也。<span class="q">○</span>注“牲当为制字之误也”。<span class="q">○</span>正义曰：皇氏、熊氏以此为诸侯礼，不应用牲，故牲当为制，其天子则当用牲，故熊氏云：“郑注《周礼·大祝职》引此文云，‘告用牲币’，不破牲字，是天子用牲币也。必知天子用牲者，《校人》云：‘王所过山川，则饰黄驹’，是用牲也。必知诸侯不用牲者，约下文云‘币帛皮圭以告’，故知不用牲也。或天子诸侯出入有告有祭，故告用制币一丈八尺。其卿大夫唯入祭而巳，故《聘礼》既使而反祭用牲也。”<span class="q">○</span>注“道近”至“告祖”。<span class="q">○</span>正义曰：以直云告于祢，是据其道近，故云“或可以不亲告祖”。知诸侯不直告祢者，下文云“反必亲告于祖祢”，明出时亦告祖祢，为道近，唯告祢耳。<span class="q">○</span>注“朝服为事故也”。<span class="q">○</span>正义曰：“朝服为事故”者，或会或吊之事，诸侯朝服玄冠缁衣素裳，以上文诸侯朝天子，冕而出视朝，为将庙受，尊敬天子，习其礼，故著冕服。诸侯视朝，亦虽在庙受，降下天子不敢冕服，唯著临朝听事之服，故云“朝服为事故也”。熊氏又云：“此朝服，谓皮弁服，以天子用以视朝，故谓之朝服。”《论语》云：“吉月必朝服而朝。”注云“朝服，皮弁服”是也。必知朝服皮弁服者，《聘礼》“诸侯相聘皮弁服”，明相朝亦皮弁服，此义为胜也。<span class="q">○</span>注“反必亲告祖祢，同出入礼”。<span class="q">○</span>正义曰：庾蔚云：“郑当谓出入所告，理不容殊。而诸侯祖见，出不云告祖者，或道近，变其常礼耳。故反必亲告祖祢，以明出入之告，其礼不殊也。



曾子问曰：“并有丧，如之何？何先何后？”<span class="q">并，谓父母，若亲同者，同月死。</span>孔子曰：“葬，先轻而后重；其奠也，先重而后轻：礼也。自启及葬不奠。<span class="q">不奠，务於当葬者。</span>行葬不哀次，<span class="q">不哀次，轻於在殡者。</span>反葬，奠而后辞於殡，遂脩葬事。<span class="q">殡当为“宾”，声之误也。辞於宾，谓告将葬启期也。<span class="q">○</span>殡音宾，出注。</span>其虞也，先重而后轻，礼也。”<span class="q">○</span>孔子曰：“宗子虽七十，无无主妇。<span class="q">族人之妇，不可无纪。</span>非宗子，虽无主妇可也。”

[疏]“曾子”至“礼也”。<span class="q">○</span>正义曰：此一节论并有丧葬之事，各随文解之。<span class="q">○</span>注“并谓”至“月死”。<span class="q">○</span>正义曰：“并“，谓父母也。“亲同者”，祖父母及世叔兄弟。云“同月死”，不云“同日”者，略可知也。<span class="q">○</span>“自启”至“葬事”。<span class="q">○</span>既父丧在殡，先葬母之时，自，从也。从启母殡之后，及至葬柩欲出之前，唯设母之启殡之奠，朝庙之奠，及祖奠、遣奠而巳，不於殡宫为父设奠，故云“自启及葬不奠”，谓不奠父也。“不奠”者，不朝夕更改新奠，仍有旧奠存也。“行葬不哀次”者，次谓大门外之右平生待宾之处，葬柩车出门，至此，孝子悲哀，柩车暂停。今为父丧在殡，故行葬母之时，出门外，孝子不得为母伸哀於所次之处，遂行而去。所以不敢若此悲哀，恐轻於在殡也。“反葬奠”者，谓葬母还，反于父殡然后设奠也。<span class="q">○</span>“而后辞於殡，遂脩葬事”者，辞犹告也。谓奠父之后，孝子告语於宾以明日启父殡期节，既告宾，宾出之后，遂修营葬父之事。所以葬则先轻，奠则先重者，皇氏云：“葬是夺情，故从轻者为首。奠是奉养，故令重者居先也。”<span class="q">○</span>注“不奠，务於当葬”者。<span class="q">○</span>正义曰：不奠，谓不奠父及馀丧也。重丧所以不奠者，若营奠父事，恐葬事迟晚，务欲轻丧在先当葬者，使其速毕故也。知此不奠不据先葬者，葬是丧之大事，永离宫室，不可以不奠也。<span class="q">○</span>注“不哀次，轻於在殡”者。<span class="q">○</span>正义曰：解经“不哀次”之义，以父丧在殡为重，今为母至次处而哀，为轻於在殡者。今为在殡者所压，不敢为母伸哀，故云“不哀次，轻於在殡者”。上注云“若亲同者”，则除父母之外馀丧，其重丧在殡，皆为轻丧不哀次。<span class="q">○</span>注“殡当”至“期也”。<span class="q">○</span>正义曰：此经“辞於殡”，知非告殡以将葬，而云“殡当为宾”，为告宾者，按《既夕礼》云主人“请启期，告于宾”之后，即陈葬事，设盟陈鼎馔夷床之属。下乃云“祝声三”，是告殡之事。今先云“辞於殡”，乃云“遂脩葬事”，故云“殡当为宾”，谓诏告宾也。与《既夕礼》同。<span class="q">○</span>“其虞也，先重而后轻，礼也”。<span class="q">○</span>以虞是奠之类，故亦先重后轻，以礼结之，故云“礼也”。按崇精问曰：“葬母亦朝庙否？其虞父与母同日异日乎？”焦氏答曰：“妇未庙见，不朝庙耳。《内竖职》云王后之丧朝庙，则为之跸也，是母丧亦朝庙明也。虞当异日也。”<span class="q">○</span>“孔子”至“可也”。<span class="q">○</span>正义曰：此一节论宗子立后之事，凡无问而称“孔子曰”者，皆记者失问也，亦此卷之通例矣。宗子，大宗子也。凡人年六十无妻者不复娶，以阳气绝故也。而宗子领宗男於外，宗妇领宗女於内，昭穆事重，不可废阙，故虽年七十亦犹娶也。故云“无无主妇”，言必须有也。然此谓无子孙，及有子而年幼小者。若有子孙，则传家事於子孙，故《曲礼》“七十老而传”是也。



曾子问曰：“将冠子，冠者至，揖让而入，闻齐衰，大功之丧，如之何？”<span class="q">冠者，宾及赞者。<span class="q">○</span>冠，古乱反，下及注皆同。</span>孔子曰：“内丧则废。外丧则冠而不醴，彻馔而埽，即位而哭。如冠者未至，则废。<span class="q">内丧，同门也。不醴，不醴子也。其废者丧成服，因丧而冠。<span class="q">○</span>馔，仕恋反。埽，悉报反。</span>如将冠子，而未及期日，而有齐衰、大功、小功之丧，则因丧服而冠。”<span class="q">废吉礼而因丧冠，俱成人之服。及，至也。</span>“除丧不改冠乎？”孔子曰：“天子赐诸侯、大夫冕弁，服於大庙，归设奠，服赐服，於斯乎有冠醮，无冠醴。<span class="q">酒为醮，冠礼醴重而醮轻。此服赐服，酌用酒，尊赐也。不醴，明不为改冠，改冠当醴之。<span class="q">○</span>醮，子妙反，酌而无献酬曰醮。</span>父没而冠，则已冠，埽地而祭於祢，巳祭而见伯父叔父，而后飨冠者。”<span class="q">飨谓礼之。</span>

[疏]“曾子”至“冠者”。<span class="q">○</span>正义曰：此一节论冠子逢丧之事。“将冠子，冠者至，揖让而入”者，曾子问将欲冠子，冠者谓宾及赞者，至主人之门，而与主人揖让而入，主人忽闻齐衰大功之丧，如之何？孔子答之云：若是大门内之丧则废，以加冠在庙，丧则在大门之内，吉凶不可同处，故云“内丧则废”。<span class="q">○</span>“外丧则冠而不醴”者，外丧谓大门外之丧，丧在他处，犹可以加冠也。但平常吉时，三加之后，设醴以礼冠者之身。今既有丧，故直三加而巳，不醴之。<span class="q">○</span>“彻馔而埽”者，以初欲迎宾之时，未知有丧，醴及馔具既巳陈设。今忽闻丧，故彻去醴与馔具，又埽除冠之旧位，令使清絜更新，乃即位而哭。如宾及赞者未至，则废而不冠也。<span class="q">○</span>“如将”至“而冠”，既答曾子之问，遂言未及期日有丧之礼，故云“未及期日而有齐衰大功小功之丧”。<span class="q">○</span>“则因丧服而冠”者，孔子言冠日尚远，不可以吉加冠，故废其吉礼，则因著丧之成服而加丧冠也。“除丧不改冠乎”者，曾子既得夫子引类以答之，仍疑而发问云，此人因丧服而冠，除丧之后，不更改易，而行吉冠之礼乎？<span class="q">○</span>“孔子”至“赐服”。<span class="q">○</span>此一经孔子引类答，曾子除丧不合改冠之事。所以然者，谓诸侯幼弱未冠，总角从事，至当冠之年，因朝天子。天子而赐诸侯大夫或弁或冕之服，於天子大庙之中，荣君之赐，归设奠祭於巳宗庙，此时身服所赐之服，更不改冠也。<span class="q">○</span>“於斯乎有冠醮，无冠醴”，斯，此也。於此之时，唯有冠之醮法，行醮以相燕饮。无有冠之醴法，谓不用醴以礼受服者之身。所以然者，凡改冠则当用醴。今既受服於天子，不可归还更改为初冠礼法。然则既因丧而冠，不可除丧更改为吉冠也。<span class="q">○</span>“父没”至“冠者”。<span class="q">○</span>孔子既答其问，又释父没加冠之礼，故云“父没而冠”，则加冠，巳冠之后埽地而祭於祢庙，巳祭之，而见伯父叔父，见伯叔之后，乃飨冠者。<span class="q">○</span>注“内丧”至“而冠”。<span class="q">○</span>正义曰：“内丧，同门”者，皇氏云：“谓同大门之内。”云“不醴，不醴子也”者，按《士冠礼》醴子之后始醴宾，恐此经云“不醴”，是不醴宾，故云“不醴子也”。必知不醴子者，以经云“冠者未至则废”，废谓子身冠废，明不醴是“不醴子也”。云“其废者丧成服，因丧而冠”者，以下文云“未及期日”，“因丧服而冠”是也。熊氏以即位而哭，谓在冠家即位，以文承“彻馔而归”之下。皇氏以为即丧家之位，非也。<span class="q">○</span>注“废吉”至“之服”。<span class="q">○</span>正义曰：吉冠是吉时成人之服，丧冠是丧时成人之服。今既有凶，废吉礼而因丧冠，故云“俱成人之服”也。<span class="q">○</span>注“酒为”至“醴之”。<span class="q">○</span>正义曰：按《士冠礼》云“若不醴，则醮用酒”，是酌酒为醮。谓之醮者，郑注云“酌而无酬酢曰醮”。皇氏云：“醴亦无酬酢，而云酒无酬酢者，以酒有酬，酢为常礼，故无酬酢，乃谓之为醮。”云“冠礼醴重而醮轻”者，按《士冠礼》：“適子三加於阼，乃醴於客位。”醴是古之酒，故为重。《士冠礼》又云：“若庶子，则冠於房外南面，遂醮焉。”醮既用酒，酒是后代之法，故为轻也。按《士冠礼》：“若不醴，则醮用酒。”注云：“若不醴，谓国有旧俗可行，圣人用焉不改者也。”如郑此言，则行周礼者，適子用醴，庶子用醮。若用先王旧俗者，虽適子与庶子同用醮。先王是夏殷也，虽在周前，因而用也。醮之所以异於醴者，醴则三加之后，总一醴之，醮则每一加而行一醮，凡三醮也。云“酌用酒，尊赐也”者，谓诸侯大夫既受赐服而归，祭告之后，使人酌酒以饮，巳荣上之赐，不酬酢也。云“不醴，明不为改冠”者，受赐服而来，若其改而更冠，应从適子之尊，冠必酌醴以醴之。今既不醴，明不改冠也。皇氏云：“谓诸侯及大夫幼弱未冠，总角从事，当冠之年，因朝天子而赐之服，故归还不改冠也。”义或然也。<span class="q">○</span>注“飨谓礼之”。<span class="q">○</span>正义曰：按《士冠礼》醴宾以壹献之礼，此云“飨冠者”，前注云“冠者，宾及赞”者，此即是飨宾及赞者，此父没而冠。按《士冠礼》云：“若孤子，则父兄戒宿。冠之日，主人紒而迎宾，拜，揖让，立于序端。”则冠身自迎宾。皇氏云：“冠者诸父迎宾，非礼也。”



曾子问曰：“祭如之何则不行旅酬之事矣？”孔子曰：“闻之小祥者，主人练祭而不旅，奠酬於宾，宾弗举，礼也。<span class="q">奠无尸，虞不致爵，小祥不旅酬，大祥无无筭爵，弥吉。</span>昔者鲁昭公练而举酬行旅，非礼也。孝公大祥，奠酬弗举，亦非礼也。”<span class="q">孝公，隐公之祖父。</span>

[疏]“曾子”至“礼也”。<span class="q">○</span>正义曰：此一节论丧祭简略之事。<span class="q">○</span>“孔子”至“举礼”也。练，小祥祭也。旅谓旅酬，故奠无尸。“虞不致爵”至“小祥”、“弥吉”，但得致爵於宾，而不得行旅酬之事，大祥乃得行旅酬，而不得行无筭爵之事也。此皆谓丧毕简略，於礼未备故也。<span class="q">○</span>注“奠无”至“弥吉”。<span class="q">○</span>正义曰：按《士虞礼》云：“男，男尸。女，女尸。”《檀弓》云：“虞而立尸。”是虞时始立尸，故云“奠无尸”。奠所以无尸者，奠是未葬之前，形体尚在，未忍立尸异於生，故未立尸。虞是既葬之后，形体巳去，鬼神事之，故立尸以象神也。又按《特牲》云“祝延尸於奥”，“尸即席坐，主人拜妥尸，尸答拜”，“尸左执觯，右取菹扌耎祭于醢，祭于豆间。佐食取黍稷肺祭授尸，尸祭之祭酒、啐酒”，祭鉶，乃食，九饭。“主人洗角升，酌酳尸，尸卒爵。祝酌授尸，尸以醋主人，主人卒爵，筵祝南面。主人酌献祝，祝受卒爵。主人酌献佐食，佐食受卒爵”。此是主人之献也。《特牲》又云，主妇洗爵献尸，尸卒爵。尸酢主妇，主妇卒爵。主妇酌献祝，祝卒爵。酌献佐食，佐食卒爵。此是主妇之献也。宾三献，献于尸，尸三爵止。注云：“尸止爵者，三献礼成，欲神惠之均於室中。云“虞不致爵”者，按《士虞礼》“宾三献尸，尸卒爵，礼毕”，无致爵以下之事，所谓“虞不致爵”也。按《特牲》又云，尸止爵之后，“席于户内，主妇洗爵酌，致爵于主人，主人拜受爵，主妇拜送爵”，主人卒爵拜，主妇答拜，受爵酌酢，左执爵拜，主人答拜”，“主人降洗酌，致爵于主妇，席于房中南面，主妇拜受爵，主人西面答拜”，主妇卒爵拜，主人答拜。主人更爵酢，卒爵拜，主妇答拜，所谓致爵也。三献之宾作，尸所止爵，尸饮卒爵酢宾，宾饮卒爵献祝，及佐食致爵于主人、主妇，毕，主人降阼阶，升酌西阶上，献宾及众宾讫，主人洗觯于西阶前北面酬宾，酬宾讫，主人洗爵于阼阶上献长兄弟，及众兄弟，及内兄弟于房中。献毕，宾乃坐，取主人所酬之觯於阼阶前酬长兄弟，长兄弟受觯於西阶前，酬众宾，众宾酬众兄弟，所谓旅酬也。云“小祥不旅酬”，众宾不举主人所酬之觯，不行旅酬之事，所谓小祥不旅酬，谓奠酬於主人，主人酬於宾，宾不举也。旅酬之后，宾弟子兄弟弟子，各酌于其尊，举觯各於其长，宾取觯酬兄弟之党，长兄弟取觯酬宾之党，所谓“无筭爵”也。云“大祥无无筭爵，弥吉”者，大祥乃得行旅酬，而不得行此无筭爵之事，故云“大祥无无筭爵”，以其渐渐备礼，故云“弥吉”，仍未纯吉也。<span class="q">○</span>“昔者鲁昭公练而举酬行旅，非礼也”者，练祭但得致爵於宾，宾不合举此爵而行旅酬，今昭公行之，故曰“非礼也”。大祥弥吉，得行旅酬。今孝公不然，亦曰“非礼”。<span class="q">○</span>注“孝公，隐公之祖父”。<span class="q">○</span>正义曰：按《世本》，孝公生惠公弗皇，弗皇生隐公，是隐公之祖父也。



曾子问曰：“大功之丧，可以与於馈奠之事乎？”<span class="q">馈奠，在殡时也。<span class="q">○</span>与音预，下至“说衰与奠”皆同。</span>孔子曰：“岂大功耳，自斩衰以下皆可，礼也。”曾子曰：“不以轻服而重相为乎？”<span class="q">怪以重服而为人执事。<span class="q">○</span>为，于伪反，注“为人”、“其所为服”、“为君”、“为其”皆同。</span>孔子曰：“非此之谓也。<span class="q">非谓为人，谓於其所为服也。</span>天子诸侯之丧，斩衰者奠。<span class="q">为君服者皆斩衰，唯主人不奠。</span>大夫齐衰者奠，<span class="q">服斩衰者不奠，辟正君也。齐衰者，其兄弟。<span class="q">○</span>辟者避，下同。</span>士则朋友奠。不足则取於大功以下者，不足则反之。”<span class="q">服齐衰者不奠，辟大夫也。言不足者，谓殷奠时。<span class="q">○</span>“士则朋友”，一本作“士则朋友奠”。</span>曾子问曰：“小功可以与於祭乎？”<span class="q">祭谓虞卒哭时。</span>孔子曰：“何必小功耳，自斩衰以下与祭，礼也。”曾子曰：“不以轻丧而重祭乎？”<span class="q">怪使重者执事。</span>孔子曰：“天子诸侯之丧祭也，不斩衰者不与祭。大夫齐衰者与祭。士祭不足，则取於兄弟大功以下者。”<span class="q">○</span>曾子问曰：“相识，有丧服可以与於祭乎？”<span class="q">问巳有丧服，可以助所识者祭否。</span>孔子曰：“緦不祭，又何助於人？”

[疏]“曾子”至“反之”。<span class="q">○</span>正义曰：此一节论为死者服，还得为死者馈奠之事。曾子之意，云己有大功之丧，可以与於他人馈奠之事乎？孔子不解曾子问旨，谓言曾子所问巳有大功之丧，得为大功者馈奠以否，故答云岂大功乎？言巳有大功，岂但为大功者馈奠，自斩衰以下，皆可礼也。言身有斩衰，所为者斩衰，身有齐衰，所为者齐衰，皆可与於馈奠，故云“礼也”。<span class="q">○</span>“曾子曰不以轻服而重相为乎”，孔子所论，据所服者言之。曾子又不解孔子之旨，谓言为他人，故更问云：若为他人，不以轻巳丧服，而重他人相为馈奠乎？<span class="q">○</span>“孔子曰非此之谓也”，孔子乃答云，我之所言，据所为服者馈奠，非此为他人之谓也，故注云“非谓为人，谓於其所为服也”。以下乃论所为馈奠之事也。“天子诸侯之丧，斩衰者奠。大夫之丧，齐衰者奠。士则朋友奠”，若朋友不足，则取於大功以下小功緦麻者，奠若其不足，则反之，谓奠大，执事其人不足，则反取前人执事者充之。<span class="q">○</span>注“馈奠在殡时也”。<span class="q">○</span>正义曰：以其称奠，又下云“天子诸侯之丧祭也”，丧祭谓虞卒哭，故知此馈奠谓在殡时也。<span class="q">○</span>注“为君”至“不奠”。<span class="q">○</span>正义曰：知主人不奠者，按《士丧礼》“主人不亲奠”，又此文云“士则朋友奠”，故知主人不亲奠也。主人必不亲奠者，以主人悲号思慕，不暇执事故也。<span class="q">○</span>注“服斩”至“兄弟”。<span class="q">○</span>正义曰：大夫之丧，子服斩衰者不亲奠，此服斩衰，谓大夫家臣虽服斩衰，不得馈奠，辟天子诸侯之正君。云“齐衰者，其兄弟”者，以大夫之丧，子及属臣皆服斩衰。今服齐衰唯兄弟耳，故云“其兄弟”也。<span class="q">○</span>注“言不”至“奠时”。<span class="q">○</span>正义曰：殷奠，谓月朔之奠，以其有牲牢黍稷，用人多也。殷，盛也，以月朔之奠，盛於常奠，非月半之殷奠也，以士月半不暇殷奠故也。以次差之，天子斩衰者奠，大夫用齐衰，士则应先取大功。今先取朋友者，以天子诸侯皆使臣为奠，大夫辟正君，故遣兄弟奠，士则位卑不嫌敌君，故遣僚属奠，僚属则朋友也。按《士虞礼》：“祝免澡葛绖带。”郑云：“治葛以为首绖及带，接神宜变也。”然则士之属官，为其长吊服加麻矣。祝则僚属也，加麻则朋友也。<span class="q">○</span>注“祭谓虞卒哭时”。<span class="q">○</span>正义曰：知者，以下文孔子答云“诸侯之丧祭也”，故知此祭谓虞卒哭时也。知非练祥者，以士练祥之祭，大功之服巳除，不得云取於兄弟大功以下者。其天子诸侯则得兼练祥也，以其练祥时犹斩衰与祭也。<span class="q">○</span>“曾子”至“於人”。<span class="q">○</span>正义曰：此一节论身有丧服，不得助他人祭事。<span class="q">○</span>“緦不祭，又何助於人”者，言身有緦服，尚不得自祭巳家宗庙，何得助於他人祭乎？而熊氏云“谓身有緦服，则不得自为父母虞祔卒哭祭”。此谓同宫緦，则士为妾有子及大夫为贵妾，是同宫緦者。若大夫士有齐衰、大功、小功、緦麻同宫，则亦不祭。若异宫则殡后得祭，故《杂记》云“父母之丧将祭，而兄弟死，既殡而祭。若同宫，则虽臣妾，葬而后祭”，“虞祔亦然”。天子诸侯臣妾死於宫中，虽无服亦不得为父母虞祔卒哭祭也。天子诸侯適子死，斩衰既练乃祭。天子诸侯为適孙適妇，则既殡乃祭，以异宫故也。



曾子问曰：“废丧服，可以与於馈奠之事乎？”<span class="q">谓新除丧服也。</span>孔子曰：“说衰与奠，非礼也。<span class="q">执事於人之神，为其忘哀疾也。<span class="q">○</span>说，汤活反。</span>以摈相可也。”

[疏]“曾子”至“可也”。<span class="q">○</span>正义曰：此一节论大祥除服，不得与他人馈奠之事。废犹除也。言巳新说丧服，可以与他人在殡馈奠之事乎？不问可以与於吉祭，而问可与馈奠者，以巳新说丧服，吉祭礼轻，吉凶不相干涉，其不可馈奠，是他人之重者，巳又新始说衰，凶事相因，疑得助奠，故问之也。



曾子问曰：“昏礼既纳币，有吉日，女之父母死，则如之何？”<span class="q">吉日，取女之吉日。<span class="q">○</span>相，息亮反。取，七住反，本亦作娶，下文取妇，取女同。<span class="q">○</span></span>孔子曰：“？使人吊如？之父母死则女之家亦使人吊<span class="q">必使人吊者，未成兄弟。</span>父丧称父，母丧称母。<span class="q">礼宜各以其敌者也。父使人吊之，辞云：“某子闻某之丧，某子使某如何不淑。”母则若云，宋荡伯姬，闻姜氏之丧，伯姬使某如何不淑。凡吊辞耳。</span>父母不在，则称伯父世母。<span class="q">吊礼不可废也。伯父母又不在，则称叔父母。</span>婿巳葬，婿之伯父致命女氏曰：‘某之子有父母之丧，不得嗣为兄弟，使某致命。’女氏许诺而弗敢嫁，礼也。<span class="q">必致命者，不敢以累年之丧，使人失嘉会之时。<span class="q">○</span>累，力弭反。</span>婿免丧，女之父母使人请，婿弗取而后嫁之，礼也。<span class="q">请，请成昏。</span>女之父母死，婿亦如之。”<span class="q">女免丧，婿之父母亦使人请，其巳葬时亦致命。</span>

[疏]“曾子”至“如之”。<span class="q">○</span>正义曰：此一节论昏娶遭丧之事，各随文解之。<span class="q">○</span>注“必使”至“兄弟”。<span class="q">○</span>正义曰：以夫妇有兄弟之义，故下云“不得嗣为兄弟”。或据婿於妻之父母有緦服，故得谓之为兄弟也。<span class="q">○</span>“父丧称父，母丧称母”，礼各宜以敌，若彼家父死，则此家遣使吊，当称此家父遣使吊也。若彼家母死，则此家亦称母遣使吊也。<span class="q">○</span>注“某子”至“一耳”。<span class="q">○</span>正义曰：某子，谓此父姓位，某之丧者，谓若彼家死者之身。“某子使某如何不淑”者，某子还指此父姓位。使某，某是使者之名。淑，善也。致辞云如何不善。云“母则若云，宋荡伯姬闻姜氏之丧”者，郑假说为文，故云“若宋荡伯姬”。据此婿家之母姜氏之丧，据彼女家之母伯姬使某如何不淑者，某谓使者之名。按僖二十五年经云，“宋荡伯姬来逆妇”，是宋国公子荡之妻，元是鲁女，既嫁与荡氏为妻，故云“宋荡伯姬”也。今为其子来迎鲁公之女而为妇，鲁之夫人多是齐女，故称姜氏。姜氏若荡伯姬遣使来吊，则云“闻姜氏之丧”。云“凡吊辞一耳”者，谓男吊女家，女吊男家，皆云“使某如何不淑”，是吊辞一也。<span class="q">○</span>“父母不在，则称伯父世母”，此家父不在，彼家父亡，则称伯父某子使某，伯父某亦不在，则称叔父某子使某。若此家母不在，彼家母亡，则称伯母某氏叔母某氏使某，直云父母不在不云没亡，则兼没亡及馀不在也。<span class="q">○</span>“婿已葬，婿之伯父致命女氏”。<span class="q">○</span>“必待巳葬”者，葬后哀情稍杀，始兼他事，不待逾年者，不可旷年废人昏嫁也。不得嗣为兄弟者，夫妇有兄弟之义，或据婿为妻父母有緦麻之服，故谓之兄弟。<span class="q">○</span>“婿免丧，女之父母使人请”，婿免丧之后则应迎妇，必须女之父母请者，以婿家既葬，致命於已，婿既免丧，所以须请也。女之父母死，婿亦如之。女之父母死，已葬之后，女之伯父致命於男氏，曰“某之子有父母之丧，不得嗣为兄弟，使某致命”，男氏许诺，而不敢娶。女免丧，婿之父母使人请，女家不许婿而后别娶，礼也。阳唱阴和，婿之父母使人请昏，而女家得有不许者，亦以彼初葬讫，致命於已故也。



曾子问曰：“亲迎女在涂，而婿之父母死，如之何？”孔子曰：“女改服，布深衣，缟总以趋丧。<span class="q">布深衣、缟总，妇人始丧未成服之服。<span class="q">○</span>迎，鱼敬反，下同。缟，古老反。总音揔。</span>

[疏]“曾子”至“趋丧”。<span class="q">○</span>正义曰：“女改服”者，谓女在涂闻舅姑丧，即改嫁时之衣服。嫁服者，士妻褖衣，大夫妻展衣，卿妻则鞠衣。故《士昏礼》云：“女次纯衣。”纯衣即褖衣也。<span class="q">○</span>注“布深”至“之服”。<span class="q">○</span>正义曰：深衣谓衣裳相连，前后深邃，故曰“深衣”。缟，白绢也。总，朿发也，长八寸。女在涂，以其闻丧，即改嫁服，故云“未成服之服”也。《士丧礼》注“始死，妇人将斩衰者，去笄而纚，将齐衰者，骨笄而纚。至将敛时，则妇人亦去笄纚而髽”，皆不云缟总，文或略也。



女在涂，而女之父母死，则女反。”<span class="q">奔丧服期。<span class="q">○</span>期，居宜反，下同。</span>“如婿亲迎，女未至，而有齐衰大功之丧，则如之何？”

[疏]注“奔丧服期”。<span class="q">○</span>正义曰：经云“女反”，故知“奔丧”。《丧服》期云“女子子在室为父，箭笄髽，衰三年”，今既在涂，非复在室，故知“服期”。但在室之女父卒，为母亦三年。今既在涂，故为父母同皆期也。於时女亦改服布深衣缟总，反而奔丧。



孔子曰：“男不入，改服於外次。女入，改服於内次，然后即位而哭。”<span class="q">不闻丧即改服者，昏礼重於齐衰以下。</span>曾子问曰：“除丧则不复昏礼乎？”<span class="q">复犹偿也。<span class="q">○</span>偿音尝。</span>孔子曰：“祭过时不祭，礼也。又何反於初？”<span class="q">重喻轻也。同牢及馈飨相饮食之道。<span class="q">○</span>过，古卧反。饮，於鸩反。食音嗣。</span><span class="q">○</span>孔子曰：“嫁女之家，三夜不息烛，思相离也。<span class="q">亲骨肉也。<span class="q">○</span>离，力智反。</span>取妇之家，三日不举乐，思嗣亲也。<span class="q">重世变也。</span>

[疏]“孔子”至“而哭”。<span class="q">○</span>正义曰：女既未至，闻婿家有齐衰大功之丧，则废其昏礼，男女变服就位哭。男谓婿也，不入大门，改其亲迎之服，服深衣於门外之次。女谓妇也，入大门，改其嫁服，亦深衣於门内之次。男女俱改服毕，然后就丧位而哭，谓於婿家为位也。皇氏以为就丧家为位哭也。然曾子唯问齐衰大功，不问小功者，以小功轻，不废昏礼待昏礼毕乃哭耳，故《杂记》云“小功可以冠子取妇”，明与大功及期异也。此文据婿家齐衰大功之丧。若女家齐衰大功之丧，皇氏云“女不反归，其改服即位，与男家亲同也”。此不见丧而改服，《奔丧礼》注云“不见丧，不改服者“，崔氏云：“奔丧不见，丧不改服，谓不改素冠而著免，其改吉服著布深衣素冠，闻丧即改之。”<span class="q">○</span>注“不闻”至“以下”。<span class="q">○</span>正义曰：上文云女闻婿之父母丧，在涂即改服。今女闻婿齐衰大功之丧，入门始改服，故云“不闻丧即改服者，昏礼重於齐衰以下”者，按《礼运》云：“三年之丧，与新有昏者，期不使。”又《王制》云：“齐衰大功，三月不从政。”是昏礼重於齐衰以下也。此谓在涂闻齐衰大功废昏礼。若妇巳揖让入门，内丧则废，外丧则行昏礼，约上《冠礼》之文。此熊氏之说。然昏礼重於冠，故《杂记》云“大功之末，可以冠子；小功之末，可以取妻”也。<span class="q">○</span>注“复犹偿也”。<span class="q">○</span>正义曰：复是反覆之义，故为偿也。曾子以初昏遭丧，不得成礼，除丧之后，岂不酬偿，更为昏礼乎？<span class="q">○</span>“孔子曰，祭过时不祭，礼也。又何反於初”，过时不祭，谓四时常祭也。谓祭重而昏轻，重者过时尚废，轻者不复可知。熊氏云：“若丧祭及禘祫祭，虽过时，犹追而祭之。”故《禘祫志》云：“昭十一年齐归薨。十三年会于平丘，冬，公如晋，不得祫。至十四年乃追而祫之，十五年乃禘也。”又僖公八年春当禘，以正月会王入于洮，故七月而禘，故《杂记》云“三年之丧既〈索页〉，其练祥皆行”，是追行前练祥祭也。<span class="q">○</span>注“重喻”至“之道”。<span class="q">○</span>正义曰：祭祀是奉事鬼神，故为重。昏礼是生人燕饮，故为轻。喻，明也。据重者尚废，以明轻者废可知也，故云“重喻轻也”。<span class="q">○</span>注“重世变也”。<span class="q">○</span>正义曰：所以不举乐者，思念巳之取妻嗣续其亲，则是亲之代谢，所以悲哀感伤，重世之改变也。



三月而庙见，称来妇也。择日而祭於祢，成妇之义也。”<span class="q">谓舅姑没者也。必祭，成妇义者，妇有供养之礼，犹舅姑存时，盥馈特豚於室。<span class="q">○</span>供，九用反。养，羊尚反。盥馈音管；下其位反。</span><span class="q">○</span>曾子问曰：“女未庙见而死，则如之何？”孔子曰：“不迁於祖，不祔於皇姑，婿不杖、不菲、不次，归葬于女氏之党，示未成妇也。”<span class="q">迁，朝庙也。婿虽不备丧礼，犹为之服齐衰也。<span class="q">○</span>菲一本作屝，扶畏反，草屦。朝，直遥反。为，于伪反，下“为庶母”、“为其”、下文“君为”皆同。</span><span class="q">○</span>曾子问曰：“取女有吉日而女死，如之何？”孔子曰：“婿齐衰而吊，既葬而除之。夫死亦如之。”<span class="q">未有期三年之恩也。女服斩衰。</span>

[疏]“三月”至“义也”。<span class="q">○</span>正义曰：此谓舅姑亡者，妇入三月之后，而於庙中以礼见於舅姑，其祝辞告神，称来妇也。谓选择吉日，妇亲自执馔，以祭於祢庙，以成就妇人盥馈之义。<span class="q">○</span>注“谓舅”至“於室”。<span class="q">○</span>正义曰：若舅姑存者，於当夕同牢之后，明日妇执枣栗腶脩见於舅姑。见讫，舅姑醴妇。醴妇讫，妇以特豚盥馈舅姑。盥馈讫，舅姑飨妇，更无三月庙见之事。此是《士昏礼》之文。若舅姑既没，虽昏夕同牢礼毕，明日无见舅姑盥馈之事，至三月乃奠菜於舅姑之庙，故《昏礼》云“舅姑既没，则妇入。三月乃奠菜”是也。昏礼奠菜之后，更无祭舅姑之事，此云“祭於祢”者，正谓奠菜也。则庙见奠菜、祭祢是一事也。熊氏云：“如郑义，则从天子以下至於士，皆当夕成昏。”舅姑没者，三月庙见，故成九年季文子如宋致女，郑云致之使孝，非是始致於夫妇也。又隐八年郑公子忽先配而后祖，郑以祖为祖道之祭，应先为祖道然后配合。今乃先为配合，而后乃为祖道之祭。如郑此言，是皆当夕成昏也。若贾、服之义，大夫以上，无问舅姑在否，皆三月见祖庙之后，乃始成昏，故讥郑公子忽先为配匹，乃见祖庙，故服虔注云“季文子如宋致女”，谓成昏。是三月始成昏，与郑义异也。若舅姑偏有没者，庾氏云：“昏夕厥明，即见其存者，以行盥馈之礼，至三月不须庙见亡者。”崔氏云：“厥明妇盥馈於其存者，三月庙见於其亡者。”未知孰是。此盥馈庙见，皆谓適妇。其庶妇，按《士昏礼》：“庶妇则使人醮之，妇不馈。”注云：“使人醮之，不飨也。不馈者，共养统於適也。”以此言之，则庶妇不馈舅姑，舅姑不飨也，使人醮之以酒而巳。既不馈，亦不庙见也。《昏礼》唯云“不馈”，不云不见，则庶妇亦以枣栗腶脩见舅姑也。三月庙见之礼，必待三月，一时天气改变，乃可以事神也。<span class="q">○</span>“不迁”至“妇也”。<span class="q">○</span>妇既死於巳寝，将反葬於女氏之党，故其柩不迁移朝於婿之祖庙，言祔祭之时，又不得祔於皇姑庙也。皇，大也，君也。称皇者，尊之也。凡人为妻，齐衰杖而菲屦。今婿为之不杖、不菲、不次。菲，草屦也。不次谓不别处止哀次也。婿为妻合服齐衰杖而菲屦，及止哀次。今未庙见而死，其婿唯服齐衰而巳，其柩还归葬於女氏之党，以其未庙见，不得舅姑之命，示若未成妇。然其实巳成妇，但示之未成妇礼，欲见其不敢自专也。<span class="q">○</span>注“犹为之服齐衰也”。<span class="q">○</span>正义曰：此经但云“不杖不菲”，不云不服，故知服齐衰。其女之父母，则为之降服大功，以其非在家，婿为之服齐衰期，非无主也。<span class="q">○</span>注“未有”至“斩衰”。<span class="q">○</span>正义曰：所以既葬除者，婿於女未有期之恩，女於婿未有三年之恩。以婿服齐衰，故知女服斩衰。



曾子问曰：“丧有二孤，庙有二主，礼与？”<span class="q">怪时有之。<span class="q">○</span>与音馀，下“礼”与同。</span>孔子曰：“天无二日，土无二王。尝、禘、郊、社，尊无二上，未知其为礼也。<span class="q">尊喻卑也。神虽多，犹一一祭之。</span>昔者齐桓公亟举兵，作伪主以行。及反，藏诸祖庙。庙有二主，自桓公始也。<span class="q">伪犹假也。举兵以迁庙主行，无则主命。为假主，非也。<span class="q">○</span>亟，徐起吏反。</span>丧之二孤，则昔者灵公適鲁，遭季桓子之丧，卫君请吊。哀公辞，不得命。公为主，客入吊。康子立於门右，北面。公揖让，升自东阶，西乡。客升自西阶吊，公拜兴哭，康子拜稽颡於位。有司弗辩也。今之二孤，自季康子之过也。”<span class="q">辩犹正也。若康子者，君吊其臣之礼也。邻国之君吊，君为之主，主人拜稽颡，非也，当哭踊而巳。灵公先桓子以鲁哀公二年夏卒，桓子以三年秋卒，是出公也。<span class="q">○</span>乡，许亮反。先，悉荐反。夏，户嫁反。</span>

[疏]“曾子”至“过也”。<span class="q">○</span>正义曰：此一节论丧不得有二孤，庙不得有二主之事，各随文解之。<span class="q">○</span>“孔子曰：天无二日，土无二王”者，天有二日，则草木枯萎；土有二王，则征伐不息，《老子》云“天得一以清，地得一以宁”是也。<span class="q">○</span>注“尊喻卑也”者，尊谓天无二日，土无二王，尝、禘、郊、社，尊无二上。卑谓丧有二孤，庙有二主。喻，明也。尊者，尚不可二，明卑者不二可知也。举尊以明卑，故云“尊喻卑也”。云“神虽多，犹一一祭之”者，解尝、禘、郊、社尊无二上之意。以尝禘之时，虽众神并在，犹先尊后卑，一一祭之，不一时总祭，故云“尊无二上”也。<span class="q">○</span>“昔者齐桓公亟举兵，作伪主以行”者，此说二主之由。桓公名小白，作霸主。亟，数也。伪。假也。言作假主以行，而反藏於祖庙，故有二主也。举兵为南伐楚，北伐山戎，西伐白狄，故云数举兵也。<span class="q">○</span>“今之二孤，自季康子之过也”。<span class="q">○</span>上云“自桓公始”，此不云自季康子始而云康子之过者，此孔子答曾子之时，上去桓公巳远，二主行来又久，故云“自桓公始也”。康子之过者，正当孔子之时，未知后代行之以以否，不得云自季康子始，但见当时失礼，故云“今之二孤，自季康子之过也”。<span class="q">○</span>注“辩犹”至“公也”。<span class="q">○</span>正义曰：若康子者，经云“有司”，谓当时执事之有司，畏季子之威，不敢辩正，故云“若康子者”。若，顺也。云“君吊其臣之礼也”者，按《士丧礼》：“君使人吊，主人进中庭，哭拜稽颡成踊。”《丧大记》云：“大夫既殡，君吊，主人门右，北面哭拜稽颡。”今季康子与之同，故云“君吊其臣之礼也”。云“邻国之君吊，君为之主”者，以宾主尊卑宜敌，故君为主，主则拜宾，康子又拜，故云“非也，当哭踊而巳”，但唯君答拜耳。出公来吊，《春秋》不见经者，盖为吊而来，非有国之大事，故略而不书於经也。出公辄，是灵公孙也。曾子所问，皆前孤后主。今答前主后孤者，谓齐桓公之时事在前，卫君之事在后。



曾子问曰：“古者师行，必以迁庙主行乎？”孔子曰：“天子巡守，以迁庙主行，载于齐车，言必有尊也。今也取七庙之主以行，则失之矣。<span class="q">齐车，金路。<span class="q">○</span>守，手又反，本亦作狩。齐，侧皆反，本亦作斋，注及下同；齐车，祭祀所乘金辂也。</span>当七庙五庙无虚主。虚主者，唯天子崩，诸侯薨，与去其国，与祫祭於祖，为无主耳。吾闻诸老聃曰：“天子崩，国君薨，则祝取群庙之主而藏诸祖庙，礼也。卒哭成事，而后主各反其庙。<span class="q">老聃，古寿考者之号也。与孔子同时。藏诸主於祖庙，象有凶事者聚也。卒哭成事，先祔之祭名也。<span class="q">○</span>祫音洽。聃，他甘反。老聃，即老子也。祔音附。</span>君去其国，大宰取群庙之主以从，礼也。<span class="q">鬼神依人者也。<span class="q">○</span>从，才用反，下“裨从”、“而从”同。</span>祫祭於祖，则祝迎四庙之主。<span class="q">祝，接神者也。</span>主出庙入庙，必跸。’<span class="q">跸，止行也。<span class="q">○</span>跸音毕。</span>老聃云。”<span class="q">○</span>曾子问曰：“古者师行无迁主，则何主？”孔子曰：“主命。”问曰：“何谓也？孔子曰：“天子诸侯将出，必以币、帛、皮、圭告于祖祢，遂奉以出载于齐车以行。每舍奠焉，而后就舍。<span class="q">以脯醢礼神，乃敢即安也。所告而不以出，即埋之。</span>反必告，设奠，卒，敛币、玉，藏诸两阶之间，乃出。盖贵命也。”

[疏]“曾子”至“命也”。<span class="q">○</span>正义曰：此一节论师出当取迁庙主，及币帛皮圭以行庙无虚主之事，各随文解之。<span class="q">○</span>注“齐车金路”。<span class="q">○</span>正义曰：按《齐仆》云“掌驭金路”，《大驭》“掌驭玉路”。凡祭祀皆乘玉路，齐车则降一等，乘金路也。“迁庙主行”者，皇氏云“谓载新迁庙之主”，义或然也。<span class="q">○</span>注“老聃”至“名也”。<span class="q">○</span>正义曰：按下文“助葬於巷党，老聃曰：丘止柩”，又庄子称孔子与老聃对言，是与孔子同时也。按《史记》云：“老聃，陈国苦县赖乡曲仁里也。为周柱下史，或为守藏史。”郑注《论语》云：“老聃，周之大史，未知所出。”云“象有凶事者聚也”者，此实凶事而云象者，以凶事生人自聚，今主亦集聚，似生人之聚，故云象也。云“卒哭成事，先祔之祭名也”者，《檀弓》云：“卒哭曰成事，谓渐成吉事。”《檀弓》又曰：“明日祔于祖。”是卒哭之事，在祔祭之前。郑必云“先祔之祭名”者，以卒哭主各反其庙者，为明日祔时，须以新死者祔祭於祖，故祖主先反庙也。<span class="q">○</span>注“祝接神者也”。<span class="q">○</span>正义曰：以其祫祭於祖，是祝之所掌之事，故祝迎四庙之主。若去其国，非祭祀之事，故大宰取群庙之主以从，鬼神依人故也。祫祭於祖，则迎四庙之主，祝主接神，故迎之也。祫，合祭。祖，大祖。三年一祫，谓当祫之年，则祝迎高、曾、祖祢四庙，而於大祖庙祭之。天子祫祭，则迎六庙之主，今言迎四庙者，举诸侯言也。主出庙入庙必跸。主谓木主，群庙之主也。主：天子一尺二寸，诸侯一尺。出庙者，谓出已庙而往大祖庙，入庙谓从大祖庙而反还入已庙。若在庙院之外，当主出入之时，必须跸止行人。若王入大祖庙中，则不可须跸也，似压於尊者也。若有丧及去国，无跸礼也。<span class="q">○</span>“老聃云”，从上“天子崩”以下，至“出庙入庙必跸”以上，皆是老聃所云，结上义也。<span class="q">○</span>“孔子曰主命”者，孔子言天子诸侯将出，既无迁主，乃以币帛及皮圭告于祖祢之庙，遂奉以出行，载于齐车，以象受命，故云“主命”。<span class="q">○</span>“将出”至“命也”。<span class="q">○</span>以曾子不解主命之意，故孔子答以主命之义。云天子诸侯将出，必以币帛皮圭告于祖祢之庙，告讫，遂奉此币帛皮圭以出於庙，载于齐车金路以行，每至停舍之处，先以脯醢奠此币帛皮圭，而后始就停舍之处。行还反后，必陈此币帛皮圭於祖祢主前以告神，又设奠祭既卒，敛此币帛皮圭，埋诸两阶之间，乃后而出，盖贵此主命故也。<span class="q">○</span>注“以脯”至“埋之”。<span class="q">○</span>正义曰：经云“每舍奠焉”，以其在路不可恒设牲牢，故知以脯醢也。与殡奠同谓之奠，以其无尸故也。云“所告而不以出，即埋之”者，皇氏云：“谓有迁主者，直以币、帛告神，而不将币、帛以出行，即埋之两阶之间。无迁主者，加之以皮圭告於祖祢，遂奉以出。”熊氏以为每告一庙，以一币玉，告毕，若将所告远祖币玉行者，即载之而去。若近祖币玉，不以出者，即埋之。以其反还之时，以此载行币玉，告於远祖，事毕，则埋於远祖两阶间。其近祖以下，直告祭而巳，不陈币玉也。



子游问曰：“丧慈母如母，礼与？”<span class="q">如母，谓父卒三年也。子游意以为国君亦当然。礼所云者，乃大夫以下，父所使妾养妾子。</span>孔子曰：“非礼也。古者男子外有傅，内有慈母，君命所使教子也，何服之有？<span class="q">言无服也。此指谓国君之子也。大夫士之子，为庶母慈巳者服小功，父卒乃不服。</span>昔者鲁昭公少丧其母，有慈母良，及其死也，公弗忍也，欲丧之。有司以闻曰：‘古之礼，慈母无服。<span class="q">据国君也。良，善也。谓之慈母，固为其善。国君之妾子於礼不服也。昭公年三十，乃丧齐归，犹无戚容，是不少，又安能不忍於慈母？此非昭公明矣，未知何公也。<span class="q">○</span>少丧，如字下及注皆同，读者亦息浪反。</span>今也君为之服，是逆古之礼而乱国法也。若终行之，则有司将书之，以遗后世，无乃不可乎？’公曰：‘古者天子练冠以燕居。’公弗忍也，遂练冠以丧慈母。丧慈母自鲁昭公始也。”<span class="q">公之言又非也。天子练冠以燕居，盖谓庶子王为其母。<span class="q">○</span>遗如字，犹垂反，又于季反。</span>

[疏]“子游”至“始也”。<span class="q">○</span>正义曰：此一节论诸侯之子丧慈母无服之事。“丧慈母”者，子游之意以。《丧服》：大夫以下，所使妾无子者，养妾子之无母者谓之慈母，丧此慈母，如巳之母。今国君丧其慈母，还如已母，是礼与？<span class="q">○</span>注“如母”至“妾子”。<span class="q">○</span>正义曰：如母，谓父卒三年也。知者，以《丧服》慈母如母，在“父卒三年”章中，故云“谓父卒三年”。若父在之时，则期也。郑注《丧服》：“大夫妾子，父在为母大功。士之妾子，父在为母期。”则父在为慈母亦当与已母同也”。云“子游意以为国君亦当然”者，郑知国君者，以下孔子答云“君命所使教子也”。又引鲁昭公之事，皆以国君答子游，明子游本问国君也。云“礼所云者，乃大夫以下，父所使妾养妾子”者，“礼所云”，谓《丧服》所云“慈母如母”也。按《丧服传》云：“慈母者何也？妾之无子者，妾子之无母者，父命妾曰，女以为子。命子曰，女以为母。若是则生养之，终其身如母，死则丧之三年。”必知大夫以下者，以天子诸侯不服庶母，故此云“君命所使，何服之有？”故知此慈母如母，谓大夫以下也。天子诸侯则绝之也。<span class="q">○</span>注“此指”至“不服”。<span class="q">○</span>正义曰：郑知经指国君之子者，以经云“君命所使教子”，故知谓国君之子也。国君之子尚不服庶母，则国君身不服庶母可知也。云“大夫士之子，为庶母慈已者服小功”者，按《丧服》小功章云：“君子子为庶母慈已者。”传云：“君子子者，贵人之子也。为庶母何以小功也？以慈已加也。”云“父卒乃不服”者，按《丧服》云：“士为庶母緦。”则大夫之子父没，为庶母慈已亦緦。此云“父卒乃不服”者，谓不服小功，仍服緦耳。若大夫之子，庶母不慈已者，虽父在亦服緦，故郑注《丧服》云：“其不慈已则緦可也。”《丧服》注又云：“士之妻自养其子，则不得有庶母慈已。”此云大夫士者，因大夫连言士耳，其实士无庶母慈已者。皇氏云：“有士误也。”熊氏云：“士之適子无母，乃命妾慈已，亦为之小功。”知者，以士为庶母緦，明士子亦緦，以慈已加小功，故此连言大夫士也。凡诸侯之子適庶皆三母，故《内则》云：“必求其宽裕慈惠，温良恭敬，慎而寡言者为子师，其次为慈母，其次为保母。”《内则》据诸侯也。其大夫及公子適妻子亦三母，故《丧服》云：“君子子为庶母慈已小功。”注云：“君子子者，大夫及公子之適妻子。”又注引《内则》三母，是大夫及公子適妻之子为三母，故彼注不云师、保，慈母居中，服之可知也。言君之庶子，内有慈母，又大夫公子適妻子为慈母。小功，则大夫公子之庶子无三母也，但有慈母如母也。<span class="q">○</span>注“据国”至“公也”。<span class="q">○</span>正义曰：前经指国君之子，此经引鲁昭公，故云“据国君也”。是国君与其子同也。云“谓之慈母，固为其善”者，《内则》既云择於诸母宽裕慈惠温良者以为子师，其次为慈母，此云慈母良，固当是性行善者。云“国君之妾子於礼不服也”者，以《丧服》公子为其母练冠麻衣，故云”於礼不服“。亲母尚不服，庶母不服可知。若父卒，得为已母大功也。云”昭公年三十乃丧齐归“者，按襄三十一年襄公薨，《左传》云：“昭公十九犹有童心。”是即位时年十九也。昭公十一年，其母齐归薨而无慼容，是年三十，非少孤也。按《家语》云：“孝公有慈母良。”今郑云“未知何公”者，郑不见《家语》故也。或《家语》王肃所足，故郑不见也。<span class="q">○</span>注“公之”至“其母”。<span class="q">○</span>正义曰：“公之言又非“者，以上云公弗忍、欲丧慈母既为非，今公言“古者天子练冠以燕居”，是公言又非也。云“天子练冠以燕居，綯谓庶子王为其母”者，按郑注《服问》云“庶子为后、为其母緦。《春秋》有以小君服之者”，故《春秋》母以子贵，其服皆伸。而天子服练冠者、皇氏云：“若適小君没则得伸。若小君犹在，则其母厌屈，故练冠也。所以不同大夫士为后著緦服，必练冠者，以大夫士为母本应三年，以为后压屈，故降服緦麻。王侯庶子为母本练冠，故今应练冠，此乃异代之法。”按《丧服》緦麻章云：“庶子为后、为其母緦。”郑注《服问》云：“庶子为后、为其母緦。”则是周法，天子、诸侯、大夫、士，一也。凡言古者，皆据今而道前代，此经既云古者天子为其母，则是前代可知也。以经无明文，故郑注云“綯谓庶子上为其母”。綯是疑辞也。



曾子问曰：“诸侯旅见天子，入门，不得终礼，废者几？”<span class="q">旅，众。<span class="q">○</span>几，居岂反，下同。</span>孔子曰：“四。”“请问之。”曰：“大庙火，日食，后之丧，雨霑服失容，则废。<span class="q">大庙，始祖庙、宗庙皆然，主於始祖耳。<span class="q">○</span>霑，竹廉反。<span class="q">○</span></span>如诸侯皆在而日食，则从天子救日，各以其方色与其兵。<span class="q">示奉时事，有所讨也。方色者，东方衣青，南方衣赤，西方衣白，北方衣黑。兵未闻也。<span class="q">○</span>衣，於既反。</span>大庙火，则从天子救火，不以方色与兵。”<span class="q">○</span>曾子问曰：“诸侯相见，揖让入门，不得终礼，废者几？”孔子曰：“六。”“请问之。”曰：“天子崩，大庙火，日食，后夫人之丧，雨霑服失容，则废。”<span class="q">夫人，君之夫人。</span><span class="q">○</span>曾子问曰：“天子尝、禘、郊、社五祀之祭，簠簋既陈，天子崩，后之丧，如之何？”孔子曰：“废。”<span class="q">既陈，谓夙兴陈馔牲器时也。天子七祀，言五者，关中言之。<span class="q">○</span>禘，大计反。簠音甫，徐方于反，又音蒲。簋音轨。馔，仕恋反，又仕转反，下同。</span><span class="q">○</span>曾子问曰：“当祭而日食，大庙火，其祭也如之何？”孔子曰：“接祭而巳矣。如牲至未杀，则废。”<span class="q">接祭而已，不迎尸也。</span>

[疏]“曾子”至“则废”。<span class="q">○</span>正义曰：此一节论行礼有故，不得终之事，各依文解之。<span class="q">○</span>注“大庙”至“祖耳”。<span class="q">○</span>正义曰：《公羊传》云：“周公称太庙，鲁之始祖也。”明诸国皆然。馀庙有火亦废朝，故云“宗庙皆然”。特云大庙火，是主於始祖而言耳。<span class="q">○</span>注“示奉”至“闻也”。<span class="q">○</span>正义曰：“示奉时事”，解各以其方色。“有所讨”，解与其兵也。故诸侯皆在京师者，则从天子救日，为阴侵阳，是君弱臣强之象。“方色者，东方衣青，南方衣赤，西方衣白，北方衣黑。兵未闻”者，《隐义》云：“东方用戟，南方用矛，西方用弩，北方用楯，中央用鼓，所以有所讨者，以日食阴侵阳，示欲助天子讨阴也，亦备非常。”以彼非正经，故不取也。《穀梁》云：“天子救日，置五麾，陈五兵五鼓。诸侯置三麾，陈三鼓三兵。大夫击门。士击柝。言充其阳也。”范宁云：“凡声阳也。击鼓为声，所以助阳压阴也。”《春秋传》曰：“日有食之，天子伐鼓於社，责上公也。诸侯伐鼓於朝，退自责也。”《夏书》曰：“辰不集于房，瞽奏鼓，啬夫驰，庶人走。”孔传曰：“辰，日月所会。集，合也。房，日月所舍，而不合其所舍，食可知也。驰走者，救日之备也。奏犹击也。”《周礼》有救日之弓，但不知兵之细别，故云“未闻”。<span class="q">○</span>“大庙火，则从天子救火，不以方色与”兵。<span class="q">○</span>以日食是阴之灾，故象五方之色，以兵讨阴。救火无此义，故不用五方色及兵也。<span class="q">○</span>注“夫人，君之夫人”。<span class="q">○</span>正义曰：此经曰“后夫人之丧”，恐是天子之三夫人，故云“君之夫人”。此大庙火者，亦谓君之大庙，非天子大庙也。知非者，既云“揖让入门”，无容天子大庙之火赴告即至，故知非王之大庙。假令在后堂朝，方闻火时，过巳久，又不可废朝，故知非王之大庙也。<span class="q">○</span>注“既陈”至“言之”。<span class="q">○</span>正义曰：知“既陈，谓夙兴陈馔牲器时也”者，以下文云“当祭而日食”，则此簠簋既陈，不当祭也。既不当祭时，明是祭前陈馔牲器也。前文云“天子崩，后之丧”与日食、大庙火，其礼皆同。则此簠簋既陈，日食、大庙火亦同也。故下云“如牲至未杀，则废”是也。牲至巳杀则行接祭，其天子崩，后之丧，牲入虽杀，不可行接祭，以其丧事重故也。云“天子七祀，言五者，关中言之”者，郑此注以《周礼》言之，《祭法》周天子七祀，诸侯五祀，大夫三祀。五居其中，言是诸侯之法，举五而言，则上兼七，下通三，欲见天子及大夫其祭皆然，故云“关中言之”。关，通也，谓通取中央而言之。经云“尝禘”者，谓宗庙之祭也。“郊社”谓天地之祭，举天地宗庙，则五祀以上之祭皆在其中。孔子曰“接祭而巳矣”者，谓牲至之后，则接祭之也。接，捷也。捷，速也。速而祭之。<span class="q">○</span>注“接祭而巳，不迎尸也”。<span class="q">○</span>正义曰：经云“如牲至未杀，则废”，此云“接祭”，则牲至巳杀之后也。按《郊特牲》云“既灌然后迎牲”，则迎尸於奥，在未杀牲之前。此经杀牲，后云不迎尸者，凡迎尸之礼，其节有二：一是祭初迎尸於奥而行灌礼，灌毕而后出迎牲，於时筵尸於户外，杀牲荐血毛，行朝践之礼，设腥〈月阎〉之俎於尸前，是一也；然后退而合亨，更迎尸入坐於奥，行馈孰之礼，是二也。此云不迎尸者，直於堂上行朝践礼毕则止，不更迎尸而入。此谓宗庙之祭，郊社之祭无文，不迎尸亦谓此时也。熊氏云：“郊社五祀，祭初未迎尸之前，巳杀牲也。以其无灌故也。”故《大宰》云：“祀五帝，纳享。”注云：“纳享谓祭之时。”又《中霤礼》皆为祭奠於主，乃始迎尸，是郊及五祀杀牲在迎尸之前也。则此不迎尸亦得为祭，初不迎尸也。