---
title: 重令第十五
tagline: 外言六
category: 管子
group: 外言
permalink: /books/guanzi/15.html
date: 2014-05-17 03:14:00 +0800
layout: book_page
---


凡君國之重器，莫重於令。令重則君尊，君尊則國安。令輕則君卑，君卑則國危。故安國在乎尊君，尊君在乎行令，行令在乎嚴罰。罰嚴令行，則百吏皆恐。罰不嚴，令不行，則百吏皆喜。故明君察於治民之本，本莫要於令。故曰：虧令者死，益令者死，***增益令者殺無赦。***不行令者死，留令者死，***令當行而故留之。***不從令者死。五者死而無赦，惟令是視。***說令者必不赦此五死也。***故曰：令重而下恐。爲上者不明，令出雖自上，而論可與不可者在下。***不明之君，雖日出令，至於可否，必與下論而後定。如此者，臣反制君，何令之爲！***夫倍上令以爲威，則行恣於己以爲私，百吏奚不喜之有？***倍公則得成私，虧令而喜，不亦宜乎！***且夫令出雖自上，而論可與不可者在下，是威下繫於民也。***可否定於下，則是威下繫也。***威下繫於民，而求上之毋危，不可得也。***下彊則上危也。***令出而留者無罪，則是教民不敬也。***王言如絲，其出如綸，所謂敬也。留者不誅，是教不敬。***令出而不行者毋罪，行之者有罪，是皆教民不聽也。***不行無罪，行之反誅，人之不聽上教之然也。***令出而論可與不可者在官，是威下分也。***官，謂百官。可否定於百官，則是威下分也。***益損者毋罪[^a1]，則是教民邪途也。***益，謂增令者。損，謂虧令者。二者不罪，人爲邪途，上教之然也。***如此，則巧佞之人，將以此成私爲交；比周之人，將以此阿黨取與；貪利之人，將以此收貨聚財；懦弱之人，將以此阿貴事富；便辟伐矜之人，將以此買譽成名[^a2]。***凡此皆上開其隙，則下得緣隙而成姦也。***故令一出，示民邪途五衢[^a3]，***五衢，謂上之五死也。死之則五衢塞，生之則五衢開。***而求上之毋危，下之毋亂，不可得也。***五衢開故也。***

[^a1]: 
    + 張佩綸云：「益」上脱「令出而」。
    + 翔鳳案：兩句相承，三字可省，張説非是。

[^a2]: 
    + 丁士涵云：管子言「便辟」，多指君側小臣言之。〔荀子楊注同。〕他書言「便辟」，則與巧佞同義。此舆「伐矜」竝舉，義不相類，且與下文「買譽成名」不相貫通，疑是衍文。「伐矜之人」舆上四句一例。
    + 翔鳳案：豎刁、易牙、開方，皆買譽成名者。丁説非是。

[^a3]: 陶鴻庚云：「五衢」承上「巧佞之人」以下五者而言。尹注云「謂上之五死也」，非。

寂粟不足，末生不禁[^b1]，民必有飢餓之色，***末生，謂以末業爲生者也。***而工以雕文刻鏤相稺也，謂之逆[^b2]。***稺，驕也。人有飢色，不息末以殺之，反以雕文相驕，故謂之逆。***布帛不足，衣服毋度，民必有凍寒之傷，而女以美衣錦繍綦組相穉也，謂之逆[^b3]。萬乘藏兵之國，卒不能野戰應敵，社稷必有危亡之患，而士以毋分役相穉也，謂之逆。***社稷有危，人人皆當效死。今反以無分役相驕，故謂之逆。***爵人不論能，禄人不論功，則士無爲行制死節，***爵不論能，故不爲行制。禄不論功，故不爲死節也。***而羣臣必通外請謁，取權道行，事便辟，以貴富***謟事便辟，以得富贵。***爲榮華以相穉也，謂之逆[^b4]。***不義富貴，志士所恥，反以爲榮華而相驕，故以爲逆。***朝有經臣，國有經俗，民有經産。***經，常也。***何謂朝之經臣？察身能而受官[^b5]，不誣於上，***無能受官，謂之誣上。***謹於法令以治，不阿黨，***撓法從私，謂之阿黨。***竭能盡力而不尚得，***不貴苟得。***犯難離患而不辭死，***致身授命。***受禄不過其功，***不以少求多也。***服位不侈其能，***不以小居大也。***不以毋實虚受者，***有功勞而後受禄。***朝之經臣也。何謂國之經俗？所好惡不違於上，***從君發也。***所貴賤不逆於令，***遵法制也。***毋上拂之事，***拂，違也。***毋下比之説，毋侈泰之養，***節而適也。***毋踰等之服，***禮而度也。***謹於鄉里之行，***信而悌也。***而不逆於本朝之事者，***行君令也。***國之經俗也。何謂民之經産？畜長樹蓺，***畜長，謂畜産也。***務時殖穀，力農墾草，禁止末事者，民之經産也。故曰：朝不貴經臣，則便辟得進，毋功虚取，奸邪得行，毋能上通。***賤經臣，則邪臣進。***國不服經俗，則臣下不順，而上令難行。***俗無常故也。***民不務經産，則倉廪空虚，財用不足。***輕本務故也。***便辟得進，毋功①虚取，姦邪得行，毋能上通，則大臣不和，***小人好事。***臣下不順，上令難行，則應難不捷；***人心不一。***倉廪空虚，財用不足，則國毋以固守。***人飢則逃散也。***三者見一焉，則敵國制之矣。***見一而制，况兼有乎。***

----------------------
* ①從注文「益謂增令者」至正文「便辟得進毋功」止，正文共四百四十五字，注文共二百六十二字，原本無，據補注增。

[^b1]: 翔鳳案：「生」即「産」，「末産」指商業，均見前
[^b2]: 
    + 張佩論云：此「穉」當作「稱」，字之誤也。吕覽當染「必稱此二士也」，注：「稱，説也。」此與五輔篇「其説在玩好」、「其説在珍怪」、「其説在文繡」同。
    + 尹桐陽云：「穉」，侈也。莊子列禦寇：「以其十乘驕穉莊子。」
    + 翔鳳案：「穉」，説文作「稺」。字亦作「稚」，作「䄺」。田完世家穉孟夷名穉，字孟夷。周禮薙氏「掌殺草，夏日至而雉之」，故書「雉」作「夷」，「穉」通「夷」。周禮凌人「共夷槃冰」，注：「夷之言尸也。」詩采蘋：「誰其尸之？有齊季女。」尸以代表祖宗，踞坐於上。論語「原壤夷俟」，注：「踞也。」墨子非命上引泰誓：「紂夷處，不肯事上帝鬼神。」踞坐則驕人，「穉」之訓驕，乃其引申義。

[^b3]: 
    + 王念孫云：「綦」當爲「纂」，字之誤也。〔隸書「纂」或作「繤」，與「綦」相似而誤。爾雅釋天注「用纂組飾旒之邊」，今本「纂」誤作「綦」。〕説文曰：「纂似組而赤。」七臣七主篇曰：「文采纂組者，燔功之窑也。」楚辭招魂曰：「纂組綺縞，結琦璜些。」淮南齊俗篇、漢書景帝紀並曰：「錦繍纂組，害女工者也。」是其證。
    + 翔鳳案：王説是也。爾雅釋文「練旒九，飾以組」，郭注：「用組飾旒之邊。」釋文：「綦，本亦作『纂』。」是「綦」爲「纂」之誤，已有確證，不必假隸書爲説。隸書未見有「纂」作「繤」者，然「竹」誤爲「卄」，如「荅」、「笙」、「筮」等甚多，故王未舉名，但概言之也。

[^b4]: 
    + 丁士涵云：尹讀以「取權道行」爲句，「事便辟以貴富」爲句，解之曰：「諂事便辟，以得貴富。」案當讀「取權道」爲句，「行事便辟」爲句。行事者，奉事也。「以貴富」屬下句。
    + 陶鴻慶云：「道行」二字無義，「道」疑「遁」之誤。法禁篇云「遁上而遁民者，聖王之禁也」，王氏云：「遁，欺也。」
    + 翔鳳案：「道」，古文从首、寸，同「導」，有先行之義。文選赭白馬賦「飛輶軒以戒道」，注：「先也。」

[^b5]: 翔鳳案：爾雅釋詁：「身，我也。」「余，身也。」注：「今人亦自呼爲身。」郝疏：「今時惟獄詞訟牒自呼爲身，古人無貴賤自稱朕，即身也。」


故國不虚重，兵不虚勝，民不虚用，令不虚行。凡國之重也，必待兵之勝也，而國乃重。凡兵之勝也，必待民之用也，而兵乃勝。凡民之用也，必待令之行也，而民乃用。凡令之行也，必待近者之勝也，而令乃行。***先勝服近習，令乃得行。***故禁不勝於親貴，罰不行於便辟，法禁不誅於嚴重而害於疏遠，慶賞不施於卑賤而求令之必行[^c1]，不可得也。能不通於官，受禄賞不當於功[^c2]，號令逆於民心，動靜詭於時變[^c3]，有功不必賞，有罪不必誅，令焉不必行，禁焉不必止，在上位無以使下，而求民之必用，不可得也。將帥不嚴威，民心不專一，陳士不死制，卒士不輕敵[^c4]，而求兵之必勝，不可得也。内守不能完，外攻不能服，野戰不能制敵，侵伐不能威四鄰，而求國之重，不可得也。德不加於弱小，威不信於强大，征伐不能服天下，而求霸諸侯，不可得也。威有與兩立，***下亦有立威者。***兵有與分争，***征伐有自諸侯出。***德不能懷遠國，令不能一諸侯，而求王天下，不可得也。

[^c1]: 
    + 張佩綸云：「慶賞不施於卑賤」下奪一句。
    + 翔鳳案：親貴者自然有慶赏，所難者施於卑賤耳。不必缺下句，文義已足。

[^c2]: 
    + 張佩綸云：「受」當作「爵」，「官爵不通於能」，誤倒。
    + 姚永概云：「能不通於官受」，義不可曉。以上文「察身能而受官」證之，當作「受官不通於能」。
    + 翔鳳案：説文：「通，達也。」易繫辭：「推而行之諝之通。」不能推行其官守之事，是謂「能不通於官」，非誤字。

[^c3]: 
    + 安井衡云：「詭」猶違也
    + 翔鳳案：西京賦注引説文：「詭，違也。」安井説是。

[^c4]: 安井衡云：「制」，命也。「卒士」，戰士。「輕敵」，不恐之也。兵志曰：「士卒恐將者勝，恐敵者敗。」

地大國富，人衆兵彊，此霸王之本也，然而與危亡爲鄰矣。天道之數，人心之變。***所以與危亡爲鄰，則以天道數終，人心變易故也。***天道之數[^d1]，至則反，***終於下者，則反於上。***盛則衰。***日中則昃，月盈則蝕。***人心之變，有餘則驕，***不足者必謙。***驕則緩怠。夫驕者驕諸侯，驕諸侯者，諸侯夫於外。***天子驕則諸侯叛。***緩怠者，民亂於内。***緩怠必輕於始，故民亂。***諸侯失於外[^d2]，民亂於内，天道也，***驕怠者必失外亂内，此天之道。***此危亡之時也。若夫地雖大而不并兼，不攘奪；人雖衆，不緩怠，不傲下；國雖富，不侈泰，不縱欲，兵雖彊，不輕侮諸侯，動衆用兵，必爲天下政理[^d3]。此正天下之本，而霸王之主也。

[^d1]: 翔鳳案：説文：「數，計也。」論語：「天之曆數在爾躬。」莊子天道「有數存焉」，注：「術也。」數爲自然之趨勢，故下文云：「諸侯失於外，民失於内，天道也。」

[^d2]: 
    + 張佩綸云：當作「緩怠者怠民，怠民者民亂於内」。
    + 陶鴻慶云：「驕諸侯驕諸侯者」七字，當爲衍文，此承上文言之，本云「夫驕者諸侯失於外，怠緩者民亂於内」，今本涉上下文而誤重耳。又案：「諸侯失於外」兼霸王言之，尹注「主天子言」亦非。
    + 翔鳳案：「天道」以「至則反，盛則衰」言之，「有餘」則至於盛矣，於是驕心生焉。以驕臨民，其害不大，害在因驕而緩怠。緩怠於諸關係少，其害在驕，文從字順，疑者誤。

[^d3]: 
    + 安井衡云：「理」，下文作「治」。此作「理」者，唐人避諱，而後儒未訂也。
    + 翔鳳案：「治」乃水名，借爲「理」。左成二年傳「先王彊理天下」，注：「正也。|作「政治」反生疏矣。


凡先王治國之器三，攻而毁之者六。明王能勝其攻，故不益於三者而自有國正天下；***明王雖勝攻，於三器亦不加益。即勝能自有其國，兼正天下。***亂王不能勝其攻，故亦不損於三者而白有天下而亡[^e1]。***亂王既不能勝攻，三器自毁，更不減此三者，縱有天下之大，而遂滅亡也。***三器者何也？曰：號令也，斧鉞也，禄賞也。六攻者何也？曰：親也，貴也，貨也，色也，巧佞也，玩好也。三器之用何也？曰：非號令毋以使下，非斧鉞毋以威衆，非禄賞毋以勸民。六攻之敗何也？***言六攻能敗三器者，謂何也？***曰：雖不聽而可以得存者，***謂親貴也。***雖犯禁而可以得免者，***謂货色也。***雖毋功而可以得富者[^e2]。***謂巧佞玩好也。***凡國有不聽而可以得存者，則號令不足以使下；有犯禁而可以得免者，則斧鉞不足以威衆；有毋功而可以得富者，則禄賞不足以勸民。號令不足以使下，斧鉞不足以威衆，禄賞不足以勸民，若此則民毋爲自用[^e3]。***既有罪不誅，有功不賞，故人不自用其力也，***民毋爲自用則戰不勝，戰不勝而守不固，守不固則敵國制之矣[^e4]。然則先王將若之何？曰：不爲六者變更於號令，不爲六者疑錯於斧鉞[^e5]，不爲六者益損於禄賞。若此則遠近一心，遠近一心則衆寡同力，衆寡同力則戰可以必勝，而守可以必固。非以幷兼攘奪也，以爲天下政治也。此正天下之道也[^e6]。

[^e1]: 
    + 王念孫云：兩「王」字皆當爲「主」，「其攻」皆當爲「六攻」，字之誤也。〔「其」字古作「亓」，與「六」相似，故「六」誤爲「其」。史記周本紀「三百六十夫」，索隱曰：「劉氏音破六爲古『其』字。」淮南地形篇「通谷六」，易林蠱之臨「周流六虚」，今本「六」字竝譌作「其」。〕「勝六攻」，即承上文「攻而毀之者六」而言，下文「六攻者何也」，又承此文「勝六攻」而言。版法解亦曰：「明君能勝六攻，不肖之君。不能勝六攻。」
    + 何如璋云：此段見版法解，惟字句間有小異耳。其爲作僞者雜湊無疑。
    + 劉師培云：廣雅釋詁云：「正，君也。」「正天下」猶言君天下，謂起自諸侯，終爲天子也。下文「正天下」亦同。〔元本「正」作「王」，非。〕墨子尚賢篇云「堯舜禹湯文武之所以王天下、正諸侯者」，「正」亦訓君，與此同。
    + 翔鳳案：作版法解者，用重令之文以解版法，着重在「植固不動，奇邪乃恐」，非作重令者有取於版法解也。作解者爲後學，同出一家，而非同出|人，以作者不必自解也。王氏以版法證「其」爲「六」之誤，然語氣以「其」爲勝。王氏捨其難者不釋，好爲細碎之校勘，徒費目力耳。「明王」見荘子，非誤字。

[^e2]: 
    + 王念孫云：三「者」字皆因下文而衍。〔下文曰：「凡國有不聽而可以得存者，則號令不足以使下。有犯禁而可以得免者，則斧鉞不足以威衆。有毋功而可以得富者，則禄賞不足以勘民。」上有「有」字，則下當有「者」字，此文上無「有」字，則下不當有「者」字。〕版法解無。
    + 翔鳳案：「者」指「六攻」之某一部份人，非人人皆有之。「上無『有』字，則下不當有『者」字」，此不可通之論也。

[^e3]: 
    + 吳汝綸云：「爲自用」當作「自爲用」。
    + 江瀚云：「毋爲自用」猶言「毋自爲用」也。
    + 翔鳳案：「毋爲」，爲也，見上篇，又見立政九敗解，諸説誤。

[^e4]: 王念孫云：「則戰不勝」以下，當作「則戦不勝而守不固，戰不勝而守不固，則敵國制之矣」。此文之兩「民毋爲自用」，兩「戦不勝而守不固」，義皆上下相承，今則下三句顛倒而失其指矣。七法篇曰：「國貧而用不足，則兵弱而士不厲。兵弱而士不厲，則戦不勝而守不固。戦不勝而守不固，則國不安矣。」文義正與此同。

[^e5]: 
    + 安井衡云：「疑錯」，遲疑錯誤也。
    + 翔鳳案：下文「益損於禄賞」，「損」與「益」對，則此文當「疑」舆「錯」對。漢書何武師丹傳贊「疑於親戚」，注「比也」，假爲「擬」。易繫辭「苟錯諸地而可矣」，借爲「措」。

[^e6]: 戴望云：元本「正」作「王」。
