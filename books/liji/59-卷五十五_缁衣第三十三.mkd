---
title: 卷五十五_缁衣第三十三
category: 礼记正义
author: 汉·郑玄(注), 唐·孔颖达(疏)
date: 2014-05-26 14:33:30 +0800
permalink: /books/Liji/59.html
layout: book_page
---

<span class="q">陆曰：“郑云：善其好贤者之厚，故述其所称之《诗》以为其名也。《缁衣》，郑诗，美武公也。刘献云：‘公孙尼子所作也。’”</span>

[疏]正义曰：案郑《目录》云：“名曰《缁衣》者，善其好贤者，厚也。《缁衣》，郑诗也。其诗曰：‘缁衣之宜兮，敝予又改为兮。適子之馆兮，还予授子之粲兮。’粲，餐也。设餐以授之，爱之欲饮食之。言缁衣之贤者，居朝廷，宜其服也。我欲就为改制其衣，反欲与之新衣，厚之而无已。此於《别录》属《通论》。”



子言之曰：“为上易事也，为下易知也，则刑不烦矣。”<span class="q">言君不苛虐，臣无奸心，则刑可以措。<span class="q">○</span>“子言之曰”，此篇二十四章，唯此一“子言之”，后皆作“子曰”。易，以豉反，下同。苛音何。错，七故反，本亦作措，同。</span>

[疏]“子言”至“烦矣”。<span class="q">○</span>正义曰：此篇凡二十四章，唯此云“子言之曰”，馀二十三章皆云“子曰”。以篇首宜异故也。<span class="q">○</span>“为上易事也”者，“为上”谓君。君上以正理御物，则臣事之易也。<span class="q">○</span>“为下易知也”者，“为下”谓臣。臣下无奸诈，则君知其情易也。<span class="q">○</span>“则刑不烦矣”者，君易事，臣易知，故刑辟息止，不烦动矣。然此篇题“缁衣”，而入文不先云“缁衣”者，欲见君明臣贤如此，后乃可服缁衣也。



子曰：“好贤如《缁衣》，恶恶如《巷伯》，则爵不渎而民作愿，刑不试而民咸服。<span class="q">《缁衣》、《巷伯》，皆《诗》篇名也。《缁衣》首章曰“缁衣之宜兮，敝予又改为兮。適子之馆兮，还予授子之粲兮”，言此衣缁衣者，贤者也，宜长，为国君。其衣敝，我愿改制，授之以新衣，是其“好贤”，欲其贵之甚也。《巷伯》六章，曰“取彼谗人，投畀豺虎。豺虎不食，投畀有北。有北不受，投畀有昊”。此其“恶恶”，欲其死亡之甚也。“爵不渎”者，不轻爵人也。试，用也。咸，皆也。<span class="q">○</span>好，呼报反，注同。缁，侧其反。恶恶，上乌路反，下如字，注同。巷，户降反。《巷伯》，《小雅》篇名。愿音原。还音旋。粲，七旦反。衣缁衣，上於既反，下如字。谗人，本又依《诗》作“谮人”。投畀，必利反，下同。豺，仕皆反。昊，胡老反，本或作皓，同。</span>《大雅》曰：‘仪刑文王，万国作孚。’”<span class="q">刑，法也。孚，信也。仪法文王之德而行之，则天下无不为信者也。文王为政，克明德慎罚。</span>

[疏]“子曰”至“作孚”。<span class="q">○</span>正义曰：此一节明好贤、恶恶，赏罚得中，则为民下所信。<span class="q">○</span>“好贤如缁衣”者，缁衣，朝服也。诸侯视朝之服，缁衣素裳。郑武公、桓公父子并为周司徒，善於其职，郑人善之，愿君久留郑国，服此缁衣，衣服败破，则又作新衣以授之，故以歌此诗，是好贤之诗也。诗人以《缁衣》为《郑风》之首，故云“好贤如缁衣”也。<span class="q">○</span>“恶恶如巷伯”者，《巷伯》亦《诗》篇名也，巷伯是奄人，为王后宫巷官之长，故为“巷伯”也。幽王信谗，诗人伤谗而惧谗及己，故作诗以疾谗也。其诗云：“取彼谗人，投畀豺虎。豺虎不食，投畀有北。有北不受，投畀有昊。”是恶谗人之甚，故云“恶恶如《巷伯》也。<span class="q">○</span>“则爵不渎而民作愿”者，此解“好贤”也。渎，滥也。愿，悫也。君若好贤如《缁衣》，则爵不滥而民皆谨悫也。<span class="q">○</span>“刑不试而民咸服”者，此解“恶恶”也。试，用也。言君恶恶如《巷伯》，则刑措而不用，民皆服从。<span class="q">○</span>“《大雅》云：仪刑文王，万国作孚”者，此《大雅·文王》之篇，谏成王之辞。仪，象也；刑，法也；孚，信也。言成王但象法文王之德而行之，则天下万国无不为信也。言皆信敬之，故云“万国作孚”，犹文王明德慎罚，为民所敬。信引之者，证上“爵不渎”、“刑不试”也。<span class="q">○</span>注“缁衣”至“甚也”。<span class="q">○</span>正义曰：《缁衣》者，《诗·郑风》美郑桓公、武公诗也；《巷伯》，剌幽王之诗也，故云“皆《诗》篇名”。云“缁衣之宜兮”者，言桓公、武公并皆有德，堪为国君。国人愿之，言德宜著此缁衣；破敝，我又欲改更为新衣。云“適子之馆兮”者，郑人云，桓公、武公既为卿士，適子之馆舍兮，谓乡卿士治事馆舍。云“还矛授子之粲兮”者，从馆舍回还来过本国，我即授子以粲餐兮也。郑人爱桓公、武公之甚矣，是“好贤”也。缁衣者，诸侯朝服，故《论语》云“缁衣羔裘”，注云：“诸侯之朝服，其服缁布衣而素裳，缁带素韠。”故《士冠礼》云：“主人玄冠朝服，缁带素韠。”注云：“朝服者，十五升布衣而素裳也。衣不言色者，衣与冠同也。”知朝服十五升者，《杂记》文。知用布者，《杂记》云“朝服十五升，去其半而緦”，故知布也。知素裳者，以《冠礼》云“素韠，韠从裳色”故知裳亦素也。若士之助祭者，则韠用缁，不与裳同色。熊氏云“玄冠用黑缯为之”，其义未甚明也。



子曰：“夫民教之以德，齐之以礼，则民有格心。教之以政，齐之以刑，则民有遯心。<span class="q">格，本也。遯，逃也。<span class="q">○</span>格，古伯反。遯，徒逊反，亦作“遁”。</span>故君民者，子以爱之，则民亲之；信以结之，则民不倍；恭以莅之，则民有孙心。<span class="q">莅，临也。孙，顺也。<span class="q">○</span>倍音佩，下注同。莅音利，又音类。孙音逊，注同。</span>《甫刑》曰：‘苗民匪用命，制以刑，惟作五虐之刑，曰法。’是以民有恶德，而遂绝其世也。”<span class="q">《甫刑》，《尚书》篇名。匪，非也。命，谓政令也。高辛氏之末，诸侯有三苗者作乱，其治民不用政令，专制御之以严刑，乃作五虐蚩尢之刑，以是为法。於是民皆为恶，起倍畔也。三苗由此见灭无后世，由不任德。<span class="q">○</span>蚩，尺之反。畔，本或作叛，俗字，非也。任，而鸩反。</span>

[疏]“子曰”至“世也”。<span class="q">○</span>正义曰：此一节明教民以德不以刑也。<span class="q">○</span>“则民有格心”者，格，来也。君若教民以德，整民以礼，则民有归上之心，故《论语》云“有耻且格”。<span class="q">○</span>“《甫刑》曰：苗民匪用命”者，此《尚书·吕刑》之篇也。甫侯为穆王说刑，故称《甫刑》。匪，非也。言“苗民匪用命”者，命，谓政令，言苗民为君，非用政令以教於下。<span class="q">○</span>“制以刑”者，言制御於下以严刑。<span class="q">○</span>“唯作五虐之刑，曰法”者，言唯作蚩尢五种虐刑，自谓为法。<span class="q">○</span>“是以民有恶德”者，以此之故，民皆有怨恶之德，起倍叛之心。<span class="q">○</span>“遂绝其世也”者，言三苗不任德，遂被诛而绝其世也。<span class="q">○</span>注“甫刑”至“任德”。<span class="q">○</span>正义曰：此《甫刑》，《尚书·吕刑》也。而行《甫刑》者，案《孝经序》云：《春秋》有吕国而无甫侯。但《孝经序》末知是郑作以不。案《春秋》实无甫侯，国语云：“申、吕虽衰，齐、许犹在。”又云：“齐、许、申、吕皆由大姜。”然则“吕”即“甫”也。案孔注《尚书》“吕侯”后为“甫侯”，故穆王时谓之吕侯，周宣王及平王之时为甫侯，故《诗·崧高》云“生甫及申”，谓宣王时也；“扬之水，不与我戍甫”，谓平王时也。则孔氏义为是，郑或同之。云“高辛氏之末，诸侯有三苗者作乱”，案郑注《吕刑》云：“苗民，谓九黎之君也。九黎之君於少昊氏衰而弃善道，上效蚩尢重刑，必变九黎。”言“苗民”者，有苗，九黎之后，颛顼代少昊诛九黎，分流其子孙；为居於西裔者；三苗至高辛之衰，又复九黎之君恶，尧兴，又诛之；尧末又在朝，舜时又窜之。后王深恶此族三生凶恶，故著其氏而谓之“民”。“民”者，冥也，言未见仁道。以此言之，三苗是九黎之后，九黎於少昊之末而为乱，三苗於高辛氏之末又为乱，故此注云“高辛”，以《吕刑》於此“苗民”之下云“皇帝清问下民”，又云“乃命三后”，三后，谓伯夷之等，故以“皇帝”为帝尧，又以“苗民”为高辛氏之末也。郑以九黎为苗民先祖，但上学蚩尢之恶，非蚩尢子孙。孔注《尚书》以为九黎即蚩尢也，三苗则非九黎之子孙，与郑异。



子曰：“下之事上也，不从其所令，从其所行。<span class="q">言民化行，不拘於言。<span class="q">○</span>行，下孟反，注同，又如字。拘音俱。</span>上好是物，下必有甚者矣。<span class="q">甚者，甚於君也。<span class="q">○</span>好，呼报反，下皆同。</span>故上之所好恶，不可不慎也，是民之表也。”<span class="q">言民之从君，如影逐表。<span class="q">○</span>恶，鸟路反。景如字，一音英领反。</span>子曰：“禹立三年，百姓以仁遂焉，岂必尽仁？”<span class="q">言百姓效禹为仁，非本性能仁也。遂，犹达也。<span class="q">○</span>效，胡孝反。</span>诗云：‘赫赫师尹，民具尔瞻。’《甫刑》曰：‘一人有庆，兆民赖之。’《大雅》曰：‘成王之孚，下土之式。’”<span class="q">皆言化君也。孚，信也。式，法也。<span class="q">○</span>赫，许百反。王如字，徐于况反。</span>

[疏]“子曰”至“之式”。<span class="q">○</span>正义曰：此一节申明上文，以君者民之仪表，不可不慎，故此兼言上有其善，则下赖之。<span class="q">○</span>“百姓以仁遂焉”者，遂，达也。言禹立三年，百姓悉行仁道，达於外内，故云“百姓以仁遂焉”。“岂必尽仁”者，言禹之百姓，岂必本性尽行仁道，只由禹之所化，故此禹立三年，则百姓尽行仁道。《论语》称“如有王者，必世而后仁”者，禹承尧、舜禅代之后，其民易化。《论语》所称者，谓承离之后，故必世乃后仁，是以注《论语》云“周道至美，武王伐纣，至成王乃致太平”由承殷纣敝化之后故也。<span class="q">○</span>“《诗》云：赫赫师尹，民具尔瞻”者，此《小雅·节南山》之篇，剌幽王之诗。言幽王之时，尹氏为大师，为政不平，故诗人剌之。云赫赫然显盛之师尹者，“民具尔瞻”，视上之所为。引者，证民之法则於上。<span class="q">○</span>“《甫刑》曰：一人有庆，兆民赖之”者，庆，善也。一人，谓天子也。天子有善行，民皆蒙赖之。引者，证上有善行，赖及于下。“《大雅》曰：成王之孚，下土之式”者，是《大雅·下武》之篇，美武王之诗。孚，信也。言武王成就王道之信者，故为下土法。引之者，证君有善与为法式也。



子曰：“上好仁，则下之为仁争先人。故长民者章志、贞教、尊仁，以子爱百姓，民致行己以说其上矣。<span class="q">章，明也。贞，正也。“民致行己”者，民之行，皆尽己心。<span class="q">○</span>长，丁丈反。说音悦。</span>《诗》云：‘有梏德行，四国顺之。’”<span class="q">梏，大也，直也。<span class="q">○</span>梏音角，《诗》作“觉”。行，下孟反。</span>

[疏]“子曰”至“顺之”。<span class="q">○</span>正义曰：此一节赞结上经在上行仁之事。<span class="q">○</span>“则天下之为仁争先人”者，言上若好仁，则下皆为仁，争欲先他人。<span class="q">○</span>“故长民者章志、贞教、尊仁，以子爱百姓”者，章，明也；贞，正也。言尊长於人为君者，当须章明己志，为贞正之教，尊敬仁道，以子爱百姓也。<span class="q">○</span>“民致行已以说其上矣”者，言上能化下，如此则在下之人致尽行己之意，以说乐其上矣。<span class="q">○</span>“《诗》云：有梏德行，四国顺之”，此《诗·大雅·抑》之篇，剌厉王之诗也。梏，大也。言贤者有大德行，四国从之。引者，证上有其德，下所从也。



子曰：“王言如丝，其出如纶。王言如纶，其出如綍。<span class="q">言，言出弥大也。纶，今有秩啬夫所佩也。綍，引棺素也。<span class="q">○</span>纶音伦，又古顽反，绶也。如绋音弗，大素。啬音色。索，悉洛反。</span>故大人不倡游言。<span class="q">游，犹浮也，不可用之言也。<span class="q">○</span>倡，昌尚反。</span>可言也不可行，君子弗言也。可行也不可言，君子弗行也。则民言不危行，而行不危言矣。<span class="q">危，犹高也。言不高於行，行不高於言，言行相应也。<span class="q">○</span>行、而行，皆下孟反，注及下皆同。应，应对之应。</span>《诗》云：‘淑慎尔止，不愆于仪。’<span class="q">淑，善也。愆，过也。言善慎女之容止，不可过於礼之威仪也。<span class="q">○</span>愆，起虔反。女音汝。</span>

[疏]“子曰”至“于仪”。<span class="q">○</span>正义曰：此一节明王者出言，下所效之，其事渐大，不可不慎，意与前经同也。<span class="q">○</span>“王言如丝，其出如纶”者，王言初出，微细如丝，及其出行於外，言更渐大，如似纶也。言纶粗於丝。<span class="q">○</span>“王言如纶，其出如綍”者，亦言渐大出如綍也。綍，又大於纶。<span class="q">○</span>“故大人不倡游言”者，游言，谓浮游虚漫之言，不可依用。出言，则民皆师法，故尊大之人不倡道此游言，恐人依象之。<span class="q">○</span>“可言也不可行，君子弗言也”，谓口可言说，力不能行，则君子不言也。若“有客不能馆，则不问其所舍”之类是也。“可行也不可言，君子弗行也”，熊氏云：“可行，谓君子贤人可行此事，但不可言说为凡人作法。如此之事，则君子不当行。若曾子有母之丧，水浆不入於口七日，不可言说以为法，故子思非之。”是君子不行也。<span class="q">○</span>“则民言不危行，而行不危言矣”者，危，高也。如此化民，则民言行相应，言不高於行，行不高於言。<span class="q">○</span>“诗云：淑慎尔止，不愆于仪”者，此《大雅·抑》之篇，剌厉王之诗。淑，善也；愆，过也。言为君之法当善，谨慎女之容止，不愆过於礼之容仪，言当守道以自居。引者，证言行不可过也。<span class="q">○</span>注“纶，今有秩啬夫所佩也”。<span class="q">○</span>正义曰：案《汉书·百官公卿大夫表》云：十里一亭，十亭一乡，乡有三老，有秩啬夫，有游徼。三老掌教化，啬夫掌狱讼，游徼掌禁盗贼。故《汉书》云：“张敞以乡有秩，补大守卒史。”又云：“朱邑为桐乡啬夫。”又《续汉书·百官志》云：“乡置有秩、三老、游徼。有秩，郡所置，秩百户。其乡小者，县所置啬夫。”案此，则有秩、啬夫职同，但随乡大小，故名异耳。名虽异，其所佩则同。张华云：“纶如宛转绳。”



子曰：“君子道人以言，而禁人以行。<span class="q">禁，犹谨也。<span class="q">○</span>道音导。</span>故言必虑其所终，而行必稽其所敝，则民谨於言而慎於行。<span class="q">稽，犹考也，议也。<span class="q">○</span>稽，古兮反。</span>《诗》云：‘慎尔出话，敬尔威仪。’<span class="q">话，善言也。<span class="q">○</span>话，胡快反。</span>《大雅》曰：‘穆穆文王，於缉熙敬止。’<span class="q">缉、熙，皆明也。言於明明乎敬其容止。<span class="q">○</span>於音乌，注同。缉，七入反。熙，许其反。《毛诗传》云：“缉熙，光明也。”</span>

[疏]“子曰”至“敬止”。<span class="q">○</span>正义曰：此一节亦赞明前经言行之事。<span class="q">○</span>“道人以言”者，在上君子诱道在下以善言，使有信也。<span class="q">○</span>“而禁人以行”者，禁，犹谨也，言禁约谨慎人以行，使行顾言也。<span class="q">○</span>“故言必虑其所终”者，谓初出言之时，必思虑其此言得终末，可恒行以否。<span class="q">○</span>“而行必稽其所敝”者，稽，考也。言欲行之时，必须先考校此行至终敝之时，无损坏以否。<span class="q">○</span>“《诗》云：慎尔出话，敬尔威仪”者，此《大雅·抑》之篇，剌厉王也。话，善言也。尔，汝也。谨慎尔之所出之善言，以为政教，故恭敬尔之威仪，言必为人所法则，引证言虑其所终。“《大雅》云：穆穆文王，於缉熙敬止”者，此《大雅·文王》之篇，美文王之诗。言穆穆然美者，乃是文王。於，谓呜呼。缉、熙，皆光明也。言文王之德，呜呼光明乎，又敬其容止。引者，证在上当敬其言行也。



子曰：“长民者，衣服不贰，从容有常，以齐其民，则民德壹。<span class="q">贰，不壹也。<span class="q">○</span>长，丁丈反，下“君长”同。贰，本或作亻贰，同，音二，下同。从，七凶反。</span>《诗》云：‘彼都人士，狐裘黄黄。其容不改，出言有章。行归于周，万民所望。’”<span class="q">黄衣，则狐裘大蜡之服也。诗人见而说焉。章，文章也。忠信为周。此《诗》，毛氏有之，三家则亡。<span class="q">○</span>黄，徐本作横，音黄。蜡，仕嫁反。说音悦。</span>

[疏]“子曰”至“所望”。<span class="q">○</span>正义曰：“从容有常”者，从容，谓举动有其常度。<span class="q">○</span>“则民德一”者，一，谓齐一，则万人之德，皆齐一不参差。“诗云：彼都人士”者，此《小雅·都人士》之篇，剌幽王之诗。幽王之时，君臣衣服无常，故诗人引彼明王之时，都邑之人有士行者，服此“狐裘黄黄”然。“行归于周，万民所望”者，周，谓忠信。言都人之士行归忠信，万民所以瞻望，以法则之。<span class="q">○</span>注“黄衣，则狐裘大蜡之服也”。<span class="q">○</span>正义曰：《郊特牲》云：“黄衣黄冠而祭，息田夫也。”此云“黄衣”，故云“大蜡之服”。《论语》云“黄衣狐裘”，故狐裘则黄衣也。案《诗》注云“狐裘取温裕而已”，不云“大蜡”。此云“蜡”者，以正衣解之。《诗》谓庶人有士行，非关蜡祭之事，故为“温裕”也。



子曰：“为上可望而知也，为下可述而志也，则君不疑於其臣，而臣不惑於其君矣。<span class="q">志，犹知也。</span>尹吉曰：‘惟尹躬及汤，咸有壹德。’<span class="q">吉，当为“告”。告，古文“诰”字之误也。尹告，伊尹之诰也。《书序》以为《咸有壹德》，今亡。咸，皆也。君臣皆有壹德不贰，则无疑惑也。<span class="q">○</span>吉，依注为告，音诰，羔报反。</span>《诗》云：‘淑人君子，其仪不忒。’”

[疏]“子曰”至“不忒”。<span class="q">○</span>正义曰：“为上可望而知也”者，谓貌不藏情，可望见其貌，则知其情。<span class="q">○</span>“为下可述而志也”，志，知也。为臣下率诚奉上，其行可述叙而知。<span class="q">○</span>“尹吉曰：惟尹躬及汤，咸有一德”者，吉，当为“告”，是伊尹诰大甲，故称“尹诰”，则《咸有一德》篇是也。言惟尹躬身与成汤，皆有纯一之德。引者，证上君臣不相疑惑。<span class="q">○</span>“诗云：淑人君子，其仪不忒”者，此《诗·曹风·鸤鸠》之篇，剌曹君之诗，言善人君子，其仪不有差忒。引者，证“一德”之义。



子曰：“有国者章〈疒亶〉恶，以示民厚，则民情不贰。<span class="q">章，明也。〈疒亶〉，病也。<span class="q">○</span>忒，他得反，本或作贰，音二。章义如字，《尚书》作“善”。皇云：“义，善也。”〈疒亶〉，丁但反。</span>《诗》云：‘靖共尔位，好是正直。’”

[疏]“子曰”至“正直”。<span class="q">○</span>正义曰：“章善〈疒亶〉恶”者，章，明也；〈疒亶〉，病也。言为国者，有善以赏章明之，有恶则以刑〈疒亶〉病之也。<span class="q">○</span>“诗云：靖共尔位，好是正直”者，此《诗·小雅·小明》之篇，剌幽王之诗也。言大夫悔仕乱世，告语未仕之人，言更待明君靖谋，共其尔之禄位，爱好正直之人，然后事之也。引之者，证上民情不二为正直之行。



子曰：“上人疑则百姓惑，下难知则君长劳。<span class="q">“难知”，有奸心也。<span class="q">○</span>共音恭，本亦作恭。好，乎报反。</span>故君民者，章好以示民俗，慎恶以御民之淫，则民不惑矣。<span class="q">淫，贪侈也。《孝经》曰：“示之以好恶，而民知禁。”<span class="q">○</span>好如字，又呼报反，注同。恶如字，又乌路反，注同。侈，昌氏反，又式氏反。</span>臣仪行，不重辞，不援其所不及，不烦其所不知，则君不劳矣。<span class="q">仪，当为“义”，声之误也。言臣义事君则行也。重，犹尚也。援，犹引也，不引君所不及，谓必使其君所行如尧舜也。不烦以其所不知，谓必使其知虑如圣人也。凡告喻人，当随其才以诱之。<span class="q">○</span>行如字。援音袁，注同。知虑音智。</span>《诗》云：‘上帝板板，下民卒〈疒亶〉。’<span class="q">上帝，喻君也。板板，辟也。卒，尽也。〈疒亶〉，病也。此君使民惑之诗。<span class="q">○</span>版，布绾反，注同。亶，丁但反，本亦作〈疒亶〉。辟，匹亦反，字亦作僻，同。</span>《小雅》曰：‘匪其止共，惟王之邛。’”<span class="q">匪，非也。邛，劳也。言臣不止於恭敬其职，惟使王之劳。此臣使君劳之诗也。<span class="q">○</span>共音恭，皇本作“躬”，云“躬，恭也”。邛，其恭反。</span>

[疏]“子曰”至“之邛”。<span class="q">○</span>正义曰：此一节申明上经君臣各以情相示，则君之与臣各得其所。<span class="q">○</span>“上人疑”者，谓在上之君多有疑二，则在下百姓有疑惑也。<span class="q">○</span>“下难知则君长劳”者，若在下之人，心怀欺诈，难知其心，则在上君长治之劳苦。<span class="q">○</span>“故君民者，章好以示民俗，慎恶以御民之淫，则民不惑矣”，覆上“百姓惑”。淫，贪也。言如此则民不惑矣。<span class="q">○</span>“臣仪行，不重辞，不援其所不及，不烦其所不知，则君不劳矣”者，覆上“君长劳”。如此则君不劳。“臣仪行”者，仪当为“义”，谓臣有义事则奉行之。“不重辞”者，重，尚也。为臣之法，不尚虚华之辞。“不援其所不及”者，谓君才行所不能及，臣下不须援引其君行所不能及之事，谓必使其君所行如尧舜也。“不烦其所不知”者，谓君有所不知，其臣不得烦乱君所不知之事，令必行之。臣能如此，则君不劳苦。<span class="q">○</span>“《诗》云：上帝板板，下民卒〈疒亶〉”者，上帝，君也；板板，辟也；卒，尽也；〈疒亶〉，病也。言君上邪辟，下民尽皆困病。引之者，证君使民惑之事。此《诗·大雅·板》之篇，剌厉王之诗。<span class="q">○</span>“《小雅》曰：匪其止共，惟王之邛”者，《小雅·巧言》之篇，剌幽王之诗也。言小人在朝，不止息於恭敬，惟为奸恶，使王之邛劳。引之者，证臣使君劳也。



子曰：“政之不行也，教之不成也，爵禄不足劝也，刑罚不足耻也。故上不可以亵刑而轻爵。<span class="q">言政教所以明赏罚。<span class="q">○</span>亵，息列反。</span>《康诰》曰：‘敬明乃罚。’《甫刑》曰：‘播刑之不迪。’”<span class="q">康，康叔也，作诰，《尚书》篇名也。播，犹施也。“不”，衍字耳。迪，道也，言施刑之道。<span class="q">○</span>播，徐补饿反。迪音狄。衍，延善反。</span>

[疏]“子曰”至“不迪”。<span class="q">○</span>正义曰：此一节明慎赏罚之事。<span class="q">○</span>“政之不行也，教之不成也”者，皇氏云：“言在上政令所以不行，教化所以不成者，只由君上爵禄加於小人，不足劝人为善也。由刑罚加於无罪之人，不足耻其为恶。”由赏罚失所，故致“政之不行，教之不成”也。<span class="q">○</span>“故上不可以亵刑而轻爵”者，刑爵不中，则惩劝失所，故君上不可轻亵之。<span class="q">○</span>“《康诰》曰：敬明乃罚”者，证刑罚不可亵也。周公作《康诰》，诰康叔云“女所施刑罚，必敬而明之也。”<span class="q">○</span>“《甫刑》曰：播刑之不迪”，“不”为衍字。迪，道也。此穆王戒群臣云：今尔何监，非是伯夷布刑之道。言所为监镜者，皆是伯夷布刑之道。引之者，证重刑之义也。



子曰：“大臣不亲，百姓不宁，则忠敬不足，而富贵已过也。大臣不治，而迩臣比矣。<span class="q">“忠敬不足”，谓臣不忠於君，君不敬其臣。迩，近也。言近以见远，言大以见小，互言之。比，私相亲也。<span class="q">○</span>治心值。比，毗志反，注同，亲也。见，贤遍反，下同。</span>故大臣不可不敬也，是民之表也。迩臣不可不慎也，是民之道也。<span class="q">“民之道”，言民循从也。</span>君毋以小谋大，毋以远言近，毋以内图外，<span class="q">图以谋也。言凡谋之，当各於其党。於其党，知其过审也。大臣柄权於外，小臣执命於内，或时交争，转相陷害。<span class="q">○</span>毋音无，下同。柄音秉，兵永反。争，争斗之争。</span>则大臣不怨，迩臣不疾，而远臣不蔽矣。<span class="q">疾，犹非也。<span class="q">○</span>蔽，必世反。</span>叶公之《顾命》曰：‘毋以小谋败大作，毋以嬖御人疾庄后，毋以嬖御士疾庄士，大夫、卿、士。’”<span class="q">叶公，楚县公叶公子高也，临死遗书曰顾命。小谋，小臣之谋也。大作，大臣之所为也。嬖御人，爱妾也。疾，亦非也。庄后，適夫人齐庄得礼者。嬖御士，爱臣也。庄士，亦谓士之齐庄得礼者，今为大夫、卿、士。<span class="q">○</span>叶，舒涉反，注同。叶公，楚大夫沈诸梁也，字子高，为叶县尹，僣称公也。败，补迈反。嬖，必惠反，徐甫诣反，又补弟反，《字林》万豉反。贱而得幸曰“嬖”，云便嬖爱妾。庄后，侧良反，齐庄也，下及注同。適，丁历反。齐庄，侧皆反，下同。</span>子曰：“大人不亲其所贤，而信其所贱。民是以亲失，而教是以烦。<span class="q">亲失，失其所当亲也。教烦，由信贱也。贱者无一德也。</span>《诗》云：‘彼求我则，如不我得。执我仇仇，亦不我力。’<span class="q">言君始求我，如恐不得我。既得我，持我仇仇然不坚固，亦不力用我，是不亲信我也。<span class="q">○</span>仇音求，《尔雅》云：“雠也。”</span>《君陈》曰：‘未见圣，若己弗克见。既见圣，亦不克由圣。’”<span class="q">克，能也。由，用也。<span class="q">○</span>陈，本亦作古陈字。若己弗克见，音纪，《尚书》无“己”字。</span>

[疏]“子曰”至“由圣”。<span class="q">○</span>正义曰：此一节明在下群臣，无问大小，皆须恭敬谨慎；又君无以小臣而谋大事也。<span class="q">○</span>“大臣不亲，百姓不宁，则忠敬不足，富贵己过也”者，沈氏云：谓大臣离二，不与上相亲。政教烦苛，故百姓不宁。若其如此，臣不忠於君，君不敬於臣，是忠敬不足所以致然也，由君与臣富贵已过极也。<span class="q">○</span>“大臣不治，而迩臣比矣”者，大臣不肯为君理治职事，由迩近之臣与上相亲比故也。<span class="q">○</span>“迩臣不可不慎也，是民之道也”者，迩，近也。言亲近之臣不可不慎择其人。道，谓道路。言迩臣是民之道路，迩臣好则人从之好，迩臣恶则人从之恶也。<span class="q">○</span>“君毋以小谋大”者，言君无得与小臣而谋大臣之事也。<span class="q">○</span>“毋以远言近”者，无得以远臣共言近臣之事也。<span class="q">○</span>“毋以内图外”者，无得以内臣共图谋外臣之事。所以然者，小大之臣意殊，远近之臣不同，恐各为朋党，彼此交争，转相陷害，故不图谋也。“则大臣不怨，迩臣不疾，而远臣不蔽矣”者，若能如此，则外内情通，小大意合，大臣不怨恨於君也。疾，犹非也。近臣不为人所非毁，而远臣不被障蔽故也。“叶公之《顾命》曰：毋以小谋败大作”者，此叶公《顾命》之书，无用小臣之谋败损大臣之作。<span class="q">○</span>“毋以嬖御人疾庄后”者，庄后，谓齐庄之后，是適夫人也。无得以嬖御贱人之为非毁於適夫人。<span class="q">○</span>“毋以嬖御士疾庄士者，言毋得以嬖御之士非毁齐庄之士。<span class="q">○</span>“大夫、卿士”者，覆说言“庄士”，即大夫、卿之典事者。士，事也。<span class="q">○</span>注“言近以见远，言大以见小，互言之”。<span class="q">○</span>正义曰：“言近以见远”，谓言近臣亲比，则远臣不亲比。云“言大以见小”，谓大臣不治，小臣治也，故云“互言之”也。<span class="q">○</span>注“大臣”至“陷害”。<span class="q">○</span>正义曰：由大臣执权於外，小臣执命於内，或大臣忌小臣，或小臣忌大臣，所以内外交争。若共图谋，转相陷害，故所谋之事，“各於其党”，与大臣谋大臣，与小臣谋小臣，是各於其党中，知其过失审悉也。<span class="q">○</span>注“叶公，楚县公叶公子高也”。<span class="q">○</span>正义曰：知“叶公子高”者，《左传》云《世本》文。云“临死遗书曰顾命”者，约《尚书·顾命》之篇。<span class="q">○</span>“子曰”至“由圣”。<span class="q">○</span>正义曰：此节明君不信用臣也。<span class="q">○</span>“不亲其所贤，而信其所贱”者，谓在上亲任其所贤有德之人，而信用其所贱无德者，“民是以亲失”者，言以此化民，民效於上，失其所当亲，惟亲爱群小也。<span class="q">○</span>“而教是以烦”者，言群小被亲，既无一德，政教所以烦乱也。<span class="q">○</span>“《诗》云：彼求我则，如不我得”，此《诗·小雅·正月》之篇，剌幽王之诗。言彼幽王初求我贤人，如不得於我，言礼命烦多也。<span class="q">○</span>“执我仇仇，亦不我力”者，既得贤人，执留我仇仇然不坚固，亦不於我上以力而用我。引之者，证“不亲其所贤”也。<span class="q">○</span>“《君陈》曰：未见圣，若己弗克见，既见圣，亦不克由圣”者，此《尚书·君陈》篇，成王戒君陈之辞也。言凡人未见圣道之时，如似己不能见，既见圣道，亦不能用之也。



子曰：“小人溺於水，君子溺於口，大人溺於民，皆在其所亵也。<span class="q">言人不溺於所敬者。溺，谓覆没不能自理出也。<span class="q">○</span>溺，乃历反。覆，芳服反。</span>夫水近於人而溺人，德易狎而难亲也，易以溺人。<span class="q">言水，人所沐浴自洁清者，至於深渊、洪波，所当畏慎也，由近人之故，或泳之游之，亵慢而无戒心，以取溺焉。有德者亦如水矣，初时学其近者、小者以从人事，自以为可，则侮狎之，至於先王大道，性与天命，则遂扦格不入，迷惑无闻，如溺於大水矣。“难亲”，亲之当肃敬，如临深渊。<span class="q">○</span>近，附近之近，注“由近人”同。易，以豉反，下同。狎，徐户甲反。清如字，又才性反。洪，本又作“鸿”。泳音咏，潜行为泳。游音由。侮，亡甫反。捍，胡旦反。格，户白反。</span>口费而烦，易出难悔，易以溺人。<span class="q">费，犹惠也。言口多空言，且烦数也。过言一出，驷马不能及，不可得悔也。口舌所覆，亦如溺矣。费，或为“哱”，或为“悖”。<span class="q">○</span>费，芳贵反，注同。数，色角反。覆，芳服反，又芳又反。哱，或为悖，并布内反。</span>夫民闭於人而有鄙心，可敬不可慢，易以溺人。<span class="q">言民不通於人道，而心鄙诈，难卒告谕，人君敬慎以临之则可。若陵虐而慢之，分崩怨畔，君无所尊，亦如溺矣。<span class="q">○</span>慢，本又作“漫”，音武谏反。卒，寸忽反。</span>故君子不可以不慎也。<span class="q">慎所可亵，乃不溺矣。</span>《太甲》曰：‘毋越厥命，以自覆也。’‘若虞机张，往省括于厥度则释。’<span class="q">越之言蹶也。厥，其也。覆，败也。言无自颠蹶女之政教，以自毁败。虞，主田猎之地者也。机，弩牙也。度，谓所拟射也。虞人之射禽，弩已张，从机间视括与所射参相得，乃后释弦发矢。为政亦当以巳心参於群臣及万民，可乃后施也。<span class="q">○</span>大音泰。覆，芳服反，注同。括，古活反。于厥度，如字，又大各反，注同。《尚书》无“厥”字。蹶，其厥反，又纪卫反，一音厥。女音汝。儗，鱼起反，本亦作拟。射，食亦反，下同。</span>《兑命》曰：‘惟口起羞，惟甲胄起兵，惟衣裳在笥，惟干戈省厥躬。’<span class="q">兑，当为“说”，谓殷高宗之臣傅说也，作书以命高宗，《尚书》篇名也。羞，犹辱也。衣裳，朝祭之服也。惟口起辱，当慎言语也。“惟甲胄起兵”，当慎军旅之事也。“惟衣裳在笥”，当服以为礼也。“惟干戈省厥躬”，当恕己不尚害人也。<span class="q">○</span>兑，依注作说，本亦作“说”。兵，《尚书》作“戎”。笥，司吏反。为说音悦，下傅说同。朝，直遥反。</span>《太甲》曰：‘天作孽，可违也，自作孽，不可以逭。’<span class="q">违，犹辟也。逭，逃也。<span class="q">○</span>孽，鱼列反，下同。《尚书》作“天作孽，犹可违也”。不可以官，本又作逭，乎乱反，《尚书》作“弗可逭”，无“以”字。辟者避。</span>尹吉曰：‘惟尹躬天，见于西邑夏，自周有终，相亦惟终。<span class="q">尹吉，亦“尹诰”也。天，当为“先”字之误。忠信为“周”。相，助也，谓臣也。伊尹言：尹之先祖，见夏之先君臣，皆忠信以自终。今天绝桀者，以其“自作孽”。伊尹始仕於夏，此时就汤矣。夏之邑在亳西。见或为败。邑，或为“予”。<span class="q">○</span>吉音诰，出注，羔报反。天，依注作先，西田反。相，息亮反。亳，步各反。</span>

[疏]“子曰”至“惟终”。<span class="q">○</span>正义曰：此一节戒慎言之事。<span class="q">○</span>“小人溺於水”者，谓卑贱小人，居近川泽者，爱玩於水。溺，覆没也。多为水所覆，故云“小人溺於水”。<span class="q">○</span>“君子溺於口”者，言卿大夫之君子，以口伤人，而致怨恨，遂被覆没，亦如溺於水，不能自治也。<span class="q">○</span>“大人溺於民”者，大人，谓人君也。由君在上陵虐下民，则人众离叛，君无所尊，故“溺於民”也。“皆在其所亵也”者，言小人、君子、大人等所以被没溺者，皆在於亵慢，而不能敬慎，故致溺也。<span class="q">○</span>“夫水近於人而溺人”者，释上三事所以致溺也。此说水溺所由也。水若远於民，则人不没溺，但由水近人，则人得用之沐浴，而日日狎习，不复畏惧，或泳之，或游之，无有诫忌。至於洪波浪起，亦犹习以为常，故致覆溺也。<span class="q">○</span>“德易狎而难亲也，易以溺人”者，“德易狎”者，言有德之人，初时学其近者、浅者，谓言可得，是易可亲狎。至大者、远者，莫测其理，是难可亲也。初时易狎，是易也。终则难亲，是溺人也，故云“易以溺人”也。<span class="q">○</span>“口费而烦，易出难悔，易以溺人”者，说德既竟，此还释溺口所由。费，惠也。口虚出言，而无实从之，是口惠也。口惠不难，失在烦数，故云“而烦”也。无以实言，是“易出”也。一出言，驷马追之不及，是“难悔”。必为物所憾，所以有祸。口费易出，难悔被害，是溺人也。<span class="q">○</span>“夫民闭於人而有鄙心”者，此释溺民所由也。言下民之情，常自闭塞，不通人道，故云“闭於人”也。而用心鄙诈，故云“有鄙心”。“可敬不可慢，易以溺人”者，既闭塞人道，而有鄙诈，卒难告喻，故人君当敬以临之，庶其渐染。若又陵慢，则必怨畔，则国无民，君道便丧溺也。民处卑下，易可亵慢，终致怨畔，是“溺人”也。<span class="q">○</span>“《大甲》曰：毋越厥命，以自覆也”者，伊尹戒大甲辞。言无得颠越其教命，以自覆败也。<span class="q">○</span>“若虞机张”者，虞，谓虞人。机，谓弩牙。言为政之道，如虞人射兽，先弩牙以张也。<span class="q">○</span>“往省括于厥度则释”者，谓己心往机间省视箭括，当於所射之度，乃释弦而发矢，故云“则释”。言为政之道，政教已陈，当以己心省此所施政教，合於群下，然后乃施之也。<span class="q">○</span>“《兑命》曰：惟口起羞，惟甲胄起兵”者，此《尚书》篇名，傅说戒高宗之辞。口为荣辱之主。若出言不当，则被人所贱，故起羞辱也。甲胄，罚罪之器。若所罚不当，反被兵戎所害，故“甲胄起兵”也。<span class="q">○</span>“惟衣裳在笥，惟干戈省厥躬”者，衣裳在箧笥，当服之以行礼，不可妄与於人。惟所施干戈之事，当自省己身，不可妄加无罪，浪以害人。<span class="q">○</span>“《大甲》曰：天作孽，可违也”者，若水旱灾荒，自然而有，非由人失所致，故云“天作孽”。亦可从移辟灾，是“可违也”。<span class="q">○</span>“自作孽，不可以逭”者，己自作祸，物皆怨恨，所在而致祸害，故不可逃也。<span class="q">○</span>“尹吉曰：惟尹躬天，见于西邑夏”者，吉，当为“告”；天，当为“先”。言伊尹告大甲云：伊尹身之先祖，见西方夏邑之君，谓禹也。夏都在亳西，故云“西邑”也。“自周有终，相亦惟终”者，周，谓忠信。言夏之先君，有能忠信，得自有其终，其辅相之臣，亦如先君，亦得终久也。引者，证人君若脩德行善，则能终。<span class="q">○</span>注“难亲”至“深渊”。<span class="q">○</span>正义曰：言德易狎而难亲，若其终始易亲，则全无溺人之事，由其初则易狎，后则难亲。当恒肃敬，如临深渊水。若不肃敬，则致陷害，故云“溺人”也。<span class="q">○</span>注“兑当为说”。<span class="q">○</span>正义曰：《尚书序》云：“高宗梦得说，使百工营求诸野，得诸傅岩，作《说命》三篇。”是高宗之臣傅说也，说作书以戒高宗也。<span class="q">○</span>注“尹吉”至“亳西”。<span class="q">○</span>正义曰：云“尹吉”者，上经已解“尹吉”为“尹告”，故此云“亦诰”也。云“天当为先”者，以“天”字与“先”相似，故为“先”也。云“忠信为周”者，《国语》文也。云“伊尹言，尹之先祖”者，郑君不见《古文尚书》，故云“伊尹之先祖”。据《尚书》是《大甲》之篇，言尹之往先见夏之先君。是身之往先见，非谓“尹之先祖”也。云“伊尹始仕於夏，此时就汤矣”者，《书序》云：“伊尹去亳適夏，既丑有夏，复归于亳。”是始仕於夏也。经云“先见西邑夏”，故知为诰之时就汤矣。以郑不见古文，谓言尹诰是伊尹告成汤，故云“此时就汤矣”。与《尚书》同。云“夏之邑在亳西”者，案《世本》及《汲冢古文》并云禹都咸阳城，正当亳西也。及后乃徙安邑。郑以为汤都偃师为亳邑，则是安邑亦在亳西也。



子曰：“民以君为心，君以民为体。心庄则体舒，心肃则容敬。心好之，身必安之；君好之，民必欲之。心以体全，亦以体伤；君以民存，亦以民亡。<span class="q">庄，齐庄也。<span class="q">○</span>好，呼报反。齐，侧皆反。</span>《诗》云：‘昔吾有先正，其言明且清，国家以宁，都邑以成，庶民以生。谁能秉国成？不自为正，卒劳百姓。’<span class="q">先正，先君长也。“谁能秉国成”，伤今无此人也。成，邦之“八成”也。谁能秉行之，不自以所为者正，尽劳来百姓忧念之者与？疾时大臣专功争美。<span class="q">○</span>“昔吾有先正”，从此至“庶民以生”，总五句，今《诗》皆无此语，馀在《小雅·节南山》篇，或皆逸《诗》也。清，旧才性反，一云此《诗》协韵，宜如字，上先正，当音征。“谁能秉国成”，《毛诗》无“能”字。劳，力报反，注“劳来”同，《诗》依字读。长，丁丈反。来，力再反。与音馀。</span>《君雅》曰：‘夏日暑雨，小民惟曰怨。资冬祁寒，小民亦惟曰怨。’”<span class="q">“雅”，《书序》作“牙”，假借字也。《君雅》，周穆王司徒作，《尚书》篇名也。资，当为“至”，齐鲁之语，声之误也。祁之言“是”也，齐西偏之语也。夏日暑雨，小民怨天，至冬是寒，小民又怨天，言民恒多怨，为其君难。<span class="q">○</span>雅音牙，注同，《尚书》作“牙”。夏日，户嫁反，注同，《尚书》无“日”字。资，依注音至，《尚书》作“咨”，连上句云“怨咨”。祁，巨依反，徐巨尸反，《字林》上尸反。</span>

[疏]“子曰”至“曰怨”。<span class="q">○</span>正义曰：此论君人相须，言养人之道，不可不慎也。<span class="q">○</span>“《诗》云：昔吾有先正，其言明且清”者，此逸《诗》也。正，长也。诗人称昔吾之有先君正长，其教令之言，分明且清絜，国家所以安也，都邑所以成也，庶人所以生也。<span class="q">○</span>“谁能秉国成，不自为正，卒劳百姓”者，卒，益也，言诗人伤今无复有先正之贤，故云今日谁能执国之八成，又当谦退之。“不自为正”者，得其正道，能用仁恩，尽劳来百姓，言今无复有如此之人。疾时大臣，惟专功争美，各自为是也。<span class="q">○</span>“《君雅》曰：夏日暑雨，小民惟曰怨”者，此穆王命君牙之辞也。言民心难称，所怨恒多，夏日暑热及雨，天之常道，细小之人，惟曰怨资也。<span class="q">○</span>“资冬祈寒，小民亦惟曰怨”者，至於冬日，是大寒之时，小人亦惟曰怨。犹言君政虽曰得当，人怨之不已，是治民难也。<span class="q">○</span>注“成，邦之八成也”。<span class="q">○</span>正义曰：案《周礼·小宰职》云：“掌以官府之八成，经邦治：一曰听政役以比居，二曰听师田以简稽，三曰听闾里以版图，四曰听称责以傅别，五曰听禄位以礼命，六曰听取予以书契，七曰听卖买以质剂，八曰听出入以要会。”皆成事品式，以听治於人。<span class="q">○</span>注“雅书”至“字也”。<span class="q">○</span>正义曰：言古牙字假雅字以为牙，故《尚书》以为“君牙”，此为“君雅”。案《尚书》云：“小民惟曰怨咨。”今此本作“资”字，郑又读资当为“至”以郑，不见《古文尚书》故也。



子曰：“下之事上也，身不正，言不信，则义不壹，行无类也。”<span class="q">类，谓比式。<span class="q">○</span>行，下孟反，下“行有格”同。比式如字，比方法式。</span>子曰：“言有物而行有格也，是以生则不可夺志，死则不可夺名。<span class="q">物，谓事验也。格，旧法也。<span class="q">○</span>是故，一本作“以”。</span>故君子多闻，质而守之；多志，质而亲之；精知，略而行之。<span class="q">质，犹少也。多志，谓博交汎爱人也。精知，孰虑於众也。精，或为“清”。<span class="q">○</span>知，如字，一音智，注同。氾音泛。</span>《君陈》曰：‘出入自尔，师虞庶言同。’<span class="q">自，由也。师、庶，皆众也。虞，度也。言出内政教，当由女众之所谋度，众言同，乃行之，政教当由一也。<span class="q">○</span>度，待洛反，下同。</span>《诗》云：‘淑人君子，其仪一也。’”

[疏]“子曰”至“一也”。<span class="q">○</span>正义曰：此一节明下之事，上当守其一。<span class="q">○</span>“则义不一，行无类也”者，若身之不正，言之不信，则於义事不能齐一，行无有比类。言行之无恒，不可比类也。<span class="q">○</span>“言有物而行有格也”，物，谓事之徵验；格，谓旧有法式。言必须有徵验，行必须有旧法式。既言行不妄，守死善道，故“生则不可夺志，死则不可夺名”。言名、志俱善，欲夺不可也。“故君子多闻，质而守之”者，虽多闻前事，当简质而守之。<span class="q">○</span>“多志，质而亲之”者，谓多以志意博交汎爱，亦质少而亲之。<span class="q">○</span>“精知，略而行之”者，谓精细而知，孰虑於众，要略而行之。此皆谓闻见虽多，执守简要也。“《君陈》曰：出入自尔，师虞庶言同”者，自，由也；师，众也；虞，度也；庶，众也。成王戒君陈云：言出入政教，当由女众人共知谋度。若众言皆同，乃行之，言政教当由一也。<span class="q">○</span>“《诗》云：淑人君子，其仪一也”者，此《曹风·鸤鸠》之篇，剌曹公不均平也。言善人君子，其威仪齐一也。引之者，证为政之道须齐一也。



子曰：“唯君子能好其正，小人毒其正。<span class="q">正，当为“匹”字之误也，匹谓知识朋友。<span class="q">○</span>好，呼报反，下皆同。正音匹，出注，下同。</span>故君子之朋友有乡，其恶有方。<span class="q">“乡”、“方”，喻辈、类也。小人徼利，其交无常也。<span class="q">○</span>乡，许亮反，又音香，注同。辈，布内反。徼，古尧反，下同。</span>是故迩者，不惑而远者，不疑也。<span class="q">言其可望而知。迩，近也。</span>《诗》云：‘君子好仇。’”<span class="q">仇，匹也。</span>

[疏]“子曰”至“好仇”。<span class="q">○</span>正义曰：此一节明其朋匹之事。“君子能好其正”者，匹，匹偶。言君子能爱好其朋友匹偶，以下云“君子好仇”，故知此“正”为“匹”也。<span class="q">○</span>“故君子之朋友有乡，其恶有方”者，言“乡”、“方”皆犹辈、类也。言君子所亲朋友及所恶之人，皆有辈类。言君子善者则为朋友也。既好恶不同，故君子之交，可者与之，不以荣枯为异，是朋友。不善者，则可憎恶之，言有常也。若小人唯利是求，所善所恶，无恒定也。<span class="q">○</span>“是故迩者不惑，而远者不疑也”，由好恶有定，可望貌而知，故近者不惑，远者不疑也。<span class="q">○</span>“《诗》云：君子好仇”者，此《周南·关雎》之篇，《诗》意云：“窈窕淑女，君子好仇。”此则断章云：君子之人，以好人为匹也。



子曰：“轻绝贫贱，而重绝富贵，则好贤不坚，而恶恶不著也。人虽曰‘不利’，吾不信也。<span class="q">言此近徼利也。<span class="q">○</span>恶恶，上乌路反，下如字。著，张虑反。近，附近之近。</span>《诗》云：‘朋友攸摄，摄以威仪。’”<span class="q">攸，所也。言朋友以礼义相摄正，不以贫富贵贱之利也。</span>

[疏]“子曰”至“威仪”。<span class="q">○</span>正义曰：此一节明交友之道，唯善是仇，以威仪相摄佐也。<span class="q">○</span>“则好贤不坚，而恶恶不著也”者，以贤而贫贱则轻绝之，是“好贤不坚”。恶而富贵则重绝之，则恶恶不著”也。如此者，是贪利之人，故云“虽曰‘不利’，吾不信也”。<span class="q">○</span>“《诗》云：朋友攸摄，摄以威仪”者，此《大雅·既醉》之篇，美成王之时大平之诗。於时朋友群臣，所以礼义相摄佐之时以威仪也。言不以富贵贫贱而求利者。



子曰：“私惠不归德，君子不自留焉。<span class="q">私惠，谓不以公礼相庆贺，时以小物相问遗也。言其物不可以为德，则君子不以身留此人也。相惠以亵渎、邪辟之物，是为不归於德。归，或为“怀”。<span class="q">○</span>遗，于季反。邪，似嗟反，徐以车反。辟，匹亦反。</span>《诗》云：‘人之好我，示我周行。’”<span class="q">行，道也。言示我以忠信之道。<span class="q">○</span>行，户刚反，又如字。</span>

[疏]“子曰”至“周行”。<span class="q">○</span>正义曰：此一节明君子唯以德是与。<span class="q">○</span>“私惠不归德”者，言人以私小恩惠相问遗，不归依道德，如此者，君子之人不用留意於此等之人，言不受其惠也。<span class="q">○</span>“《诗》云：人之好我，示我周行”者，此《小雅·鹿鸣》之篇。言文王燕饮群臣，爱好於我，示我以忠信之道也。周，忠信。行，道也。惟以忠信正道以示我，不以亵渎、邪辟之物而相遗也。



子曰：“苟有车，必见其轼；苟有衣，必见其敝。人苟或言之，必闻其声；苟或行之，必见其成。<span class="q">言凡人举事，必有后验也。“见其轼”，谓载也。敝，败衣也。衣或在内，新时不见。<span class="q">○</span>轼音式。敝，郑婢世反，败也，庾必世反，隐蔽也。人苟或言之，一本无“人”字。不见如字，又贤遍反。</span>《葛覃》曰：‘服之无射。’”<span class="q">射，厌也。言己原采葛以为君子之衣，令君子服之无厌，言不虚也。<span class="q">○</span>覃，徒南反。射音亦，注同。厌，於艳反，后皆同。令，力呈反。</span>

[疏]“子曰”至“无射”。<span class="q">○</span>正义曰：此明人言行必慎其所终也；将欲明之，故先以二事为譬喻也。<span class="q">○</span>“苟有其车，必见其轼”者，言人苟称家有车，必见其车有载於物，不可虚也。言有车无不载也。<span class="q">○</span>“苟有其衣，必见其敝”者，言人苟称家有衣，必见其所著之衣，有终敝破也，不虚称有衣而无敝也。<span class="q">○</span>“人苟或言之，必闻其声”者，既称有言，必闻其声，不可有言而无声也。<span class="q">○</span>“苟或行之，必见其成”者，人苟称有行此事，必须见其成验，不可虚称有行而无成验也。<span class="q">○</span>“《葛覃》曰：服之无射”者，此《周南·葛覃》之篇，美后妃之德也。《诗》之本意，言后妃习絺绤之事，而无厌倦之心。此则断章云，采葛为君子之衣，君子得而服之无厌倦也。言君子实得其服而不虚也，引之者，证人之所行终须有效也。<span class="q">○</span>注“衣或在内，新时不见”。<span class="q">○</span>正义曰：以经云“苟有其车必见其载，苟有其衣当言“必见其著”，今乃云“必见其敝”，以求初新著时，或在内里，人不见也。其敝破弃，时乃始见，故云“必见其敝”。



子曰：“言从而行之，则言不可饰也。行从而言之，则行不可饰也。<span class="q">从，犹随也。<span class="q">○</span>行从，下孟反，下“则行”，下注“以行”同。</span>故君子寡言而行，以成其信，则民不得大其美而小其恶。<span class="q">以行为验，虚言无益於善也。寡，当为“顾”，声之误也。<span class="q">○</span>寡音顾，出注。</span>《诗》云：‘白圭之玷，尚可磨也。斯言之玷，不可为也。’<span class="q">玷，缺也。言圭之缺，尚可磨而平之，言之缺无如之何。<span class="q">○</span>玷，丁箪反，又丁念反，下及注同。摩，莫何反。</span>《小雅》曰：‘允也君子，展也大成。’<span class="q">允，信也。展，诚也。</span>《君奭》曰：‘昔在上帝，周田观文王之德，其集大命于厥躬。’”<span class="q">奭，召公名也，作《尚书》篇名也。古文“周田观文王之德”为“割申劝宁王之德”，今博士读为“厥乱劝宁王之德”。三者皆异，古文似近之。割之言“盖”也，言文王有诚信之德，天盖申劝之，集大命於其身，谓命之使王天下也。<span class="q">○</span>奭音释。周田观文，依注读为“割申劝宁”。召，尚照反，亦本作卲。近，附近之近。王，于况反。</span>

[疏]“子曰”至“厥躬”。<span class="q">○</span>正义曰：此一节明重言行之事。<span class="q">○</span>“言从而行之，则言不可饰也”者，从，随也。谓言在於先，而后随以行之，言当须实，不可虚饰也。<span class="q">○</span>“行从而言之，则行不可饰也”者，谓行在於前，言随於后，论说於行，则行当须先实，不可虚饰也。<span class="q">○</span>“故君子寡言而行，以成其信”者，以其言行相副之，故君子当顾言而行，以成其信也。<span class="q">○</span>“则民不得大其美而小其恶”者，必须以行为验，不用虚辞。为此之故，则人不得虚增大其美事，而减小其恶事。由美恶大小皆验於行也。<span class="q">○</span>“《诗》云：白圭之玷，尚可磨也”，此《大雅·抑》之篇，刺厉王之诗也。白圭之玉玷缺，尚可磨而平之。此言语玷缺，不可为而改之，是“无如之何”也。<span class="q">○</span>“《小雅》曰：允也君子，展也大成”者，此《诗·小雅·车攻》之篇，美宣王之诗也。允，信也，言信实矣。君子，谓宣王。展，诚也；诚，实矣。而“大成”，大平也。引之者，证言信为本。<span class="q">○</span>“《君奭》曰：昔在上帝”者，此周公告君奭之辞也。上帝，天也。言往昔之时，在上天也。<span class="q">○</span>“周田观文王之德”，周，当为“割”；田，当为“申”；观，当为“劝”。言文王有诚信之德，故上天盖申重奖劝文王之德。<span class="q">○</span>“其集大命于厥躬”者，以文王诚信，故天命之。引之者，证言当诚信也。<span class="q">○</span>注“奭召”至“下也”。<span class="q">○</span>正义曰：案《周书序》云：“召公为保，周公为师。”“召公不说，周公作《君奭》。”《君奭》经云：公曰“君奭”。是“奭”为召公名也。谓周公既致政，仍留为大师。召公谓其贪於宠禄，故不说也。周公以善告之，名篇为《君奭》，故云《尚书》篇名也。云“古文周田观文王之德，为割申劝宁王之德”者，以伏生所传，欧阳、夏侯所注者为《今文尚书》，以卫、贾、马所注者，元从壁中所出之古文，即郑注《尚书》是也。此“周”字，古文为“割”；此“田”字，古文作“申”；此“观”字，古文为“劝”：皆字体相涉，今古错乱。此文《尚书》为“宁王”，亦义相涉也。云“今博士读为厥乱，劝宁王之德”者，谓《今文尚书》读此“周田观文王之德”为“厥乱劝宁王之德”也。云“三者皆异，古文似近之”者，三者，谓此《礼记》及《古文尚书》，并今博士读者，三者其文各异，而古文“周田”为“割申”，其字近於义理，故云“古文似近之”。云“割之言盖也”，割、盖声相近，故“割”读为“盖”，谓天盖申劝之。孔《尚书》犹为“割”，谓割制其义，与此不同。



子曰：“南人有言曰：‘人而无恒，不可以为卜筮。’古之遗言与？龟筮犹不能知也，而况於人乎？<span class="q">恒，常也。“不可为卜筮”，言卦兆不能见其情，定其吉凶也。<span class="q">○</span>与音馀。</span>《诗》云：‘我龟既厌，不我告犹。’<span class="q">犹，道也。言亵而用之，龟厌之，不告以吉凶之道也。</span>《兑命》曰：‘爵无及恶德。’民立而正事，纯而祭祀，是为不敬。事烦则乱，事神则难。<span class="q">恶德，无恒之德。纯，犹皆也。言君祭祀，赐诸臣爵，毋与恶德之人也。民将立以为正，言放效之疾。事皆如是，而以祭祀，是不敬鬼神也。恶德之人使事烦，“事烦则乱”，使事鬼神又难以得福也。“纯”，或为“烦”。<span class="q">○</span>兑音悦。毋音无。放，方往反。效，户教反。</span>《易》曰：‘不恒其德，或承之羞。’‘恒其德侦。妇人吉，夫子凶。’”<span class="q">差，犹辱也。侦，问也。问正为侦。妇人，从人者也，以问正为常德则吉。男子当专行幹事，而以问正为常德，是亦无恒之人也。<span class="q">○</span>侦音贞，《周易》作“贞”。幹，古半反。</span>

[疏]“子曰”至“子凶”。<span class="q">○</span>正义曰：此一节明为人臣之法，当有恒也。<span class="q">○</span>“人而无恒，不可以为卜筮”者，南人，殷掌卜之人，有遗馀之言称云：人而性行无恒，不可为卜筮。“古之遗言与”？龟筮犹不能得知无恒之人，而况於凡人乎。<span class="q">○</span>“诗云：我龟既厌，不我告犹”者，《小雅·小旻》之篇，刺幽王之诗。言幽王性行无恒，数诬卜筮，故云我龟既厌倦於卜，不於我身告其吉凶之道也。引之者，证无恒之人不可以为卜筮也。<span class="q">○</span>“《兑命》曰：爵无及恶德”者，此《尚书》傅说告高宗之辞，云祭祀之末，爵人之时，无复及此恶德之人。恶德，无恒者也。<span class="q">○</span>“民立而正，事纯而祭祀”者，纯，皆也。言若爵此恶德之人，则立之以为正事，在下必学之。若每事皆爵此恶德之人，而以祭祀，是不敬鬼神也。言无恒之人，不可祭祀也。<span class="q">○</span>“事烦则乱”者，言若使无恒恶德之人主掌祭祀，其事则烦，事烦则致乱也。<span class="q">○</span>“事神则难”者，若使恶德之人事其鬼神，则难得其福。<span class="q">○</span>“《易》曰：不恒其德，或承之羞”者，《恒卦》九三爻辞。言人若不恒常其德，故承之羞辱。引之者，证“人而无恒”，其行恶也。<span class="q">○</span>“恒其德侦，妇人吉，夫子凶”者，此《恒卦》六五爻辞。侦，正也。言恒常其德，问正於人，妇人吉也。以妇人不自专，常须问正於人，故得吉。夫子，男子也，当须自专权幹於事，若问正於人，失男子之道，故为凶。引之者，证男子之无恒德，其行恶也。<span class="q">○</span>注“纯犹”至“福也”。<span class="q">○</span>正义曰：“言君祭祀，赐诸臣爵，无与恶德之人也”者，此经直云“爵无及恶德”，必知因祭祀赐诸臣爵者，以下云“事纯而祭祀，是为不敬”，故知因祭祀也。云“事皆如是，而以祭祀，是不敬鬼神也”者，言於祭祀之末，不可爵此恶德人也。<span class="q">○</span>注“羞犹”至“人也”。<span class="q">○</span>正义曰：此“不恒其德，或承之羞”者，是《易·恒卦》巽下震上，九三爻辞，得正互体为乾，乾有刚健之德，体在巽。巽为进退，是“不恒其德”也。又互体为兑，兑为毁折，是将有羞辱也。云“问正为侦”者，此“恒其德侦”，《恒卦》六五爻辞，以阴爻而处尊位，是天子之女。又互体兑，兑为和说。至尊主家之女，以和悦幹其家事，问正於人，故为“吉”也。应在九二，又男子之象，体在巽，巽为进退，是无所定而妇言是从，故云“夫子凶”也。