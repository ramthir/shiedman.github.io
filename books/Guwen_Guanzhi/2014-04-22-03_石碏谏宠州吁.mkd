---
title: 石碏谏宠州吁
book:
    title: 古文观止
    author: [吴楚才,吴调侯]
categories: [古文观止]
tags: [古文观止,郑伯克段于鄢]
permalink: /books/guwen_guanzhi/03.html
date: 2014-04-22 11:42:00 +0800
layout: book_page
---


### 石碏谏宠州吁(隐公三年) 《左传》

> 解题
>
> 《史记・卫康叔世家》「庄公五年，取齐女为夫人，好而无子。又取陈女为夫人，生子，蚤死。陈女女弟亦幸于庄公，而生子完。完母死，庄公令夫人齐女子之，立为太子。庄公有宠妾，生子州吁。十八年，州吁长，好兵，庄公使将。石碏谏庄公曰：‘庶子好兵，使将，乱自此起。，不听。二十三年，庄公卒，太子完立，是为桓公。」


卫庄公娶于齐东宫得臣之妹，曰庄姜，***东宫，太子宫也。得臣，齐太子名。〇叙庄姜与太子同母，表其所生之贵也。与下嬖人紧照。***美而无子，***美于色，贤于德，而不见答，终以无子。〇四字深妙。***卫人所为***去声。***赋《硕人》也。***《硕人》，《国风》篇名。国人以庄姜美而不见答，作《硕人》之诗以闵之。〇引证冷隽。***又娶于陈，曰厉妫，***规。***生孝伯，蚤死。其娣***弟。***戴妫生桓公，庄姜以为己子。***妫，陈姓。厉、戴，皆谥也。妻之妹从妻来者曰娣。桓公虽非正出，然为正嫡所子，自然当立。〇庄姜以为己子，应「无子」句。***


公子州吁，嬖人之子也。***庄公嬖妾，生子名曰州吁。贱而得幸曰嬖。***有宠而好***去声。***兵，***母嬖故有宠。「宠」字是一篇主脑。伏下「六逆」祸根。***公弗禁。***以宠故弗禁。***庄姜恶***乌故反。***之。***纵其好兵，必致祸，故恶之。〇以上叙庄姜贤美而不见答，所宠者乃嬖人之子州吁，卫国之祸自此始矣，以起下文。***

石碏***鹤。〇卫大夫。***谏曰：「臣闻爱子，教之以义方，弗纳于邪。***方，矩则也。《易》曰：「义以方外」。纳，使之人也。邪者，义之反。指好兵言。***骄、奢、淫、佚，所自邪也。四者之来，宠禄过也。***骄、奢、淫、佚，乃邪之所自起。而所以有此四者，由宠禄之过。禄者，宠之实也。〇以上推言宠之流弊适所以纳子于邪，实非爱子也。***将立州吁，乃定之矣；***先拗一笔。***若犹未也，阶之为祸。***不定其位，势必缘宠而为祸。〇四句，与「欲与大叔」数句，笔法相同。***夫***扶。***完而不骄，骄而能降，降而不憾，憾而能眕***轸。***者，鲜***去声。***矣。***眕，安重貌。言宠爱而不骄肆，骄肆而能降心，降心而不怨恨，怨恨而能安重，如此者少也。〇此就人常情上，申言所自邪之义，以明州吁之必为祸也。***且夫***以下推开一步，就庄姜、桓公与嬖人州吁，两两相对说。***贱妨贵，***以爵言。***少***去声。***陵长，***掌。〇以齿言。***远间***去声。***亲，***以地言。***新间旧，***以情言。***小加大，***以势言。***淫破义，***以德言。***所谓六逆也；***此六者，皆逆理之事。***君义，臣行，***以在国言。***父慈，子孝，兄爱，弟敬，***以在家言。***所谓六顺也。***此六者，皆顺理之事。***去顺效逆，***今宠州吁，其于六逆，则贱妨贵，少陵长；其于六顺，则弟不敬。是去顺而效逆矣。***所以速祸也。君人者，将祸是务去，而速之，无乃不可乎？」***两「祸」字，应前「阶之为祸」。「君人」以下十六字，一气三转，词意恺切。***



弗听。***庄公不听。***其子厚与州吁游，禁之，***应弗禁。***不可。***石厚不听。***桓公立，乃老。***谓告老致仕。〇夫以石碏之贤，谏既不行于君，令复不行于子，命也。夫其见几而作，不俟终日，智矣哉。***



汇评

[明]袁宏道：侃侃陈辞。(引自《评选古文正宗》卷一)

[清]林云铭：按卫州吁始末，如弑立伐郑，《传》则专罪州吁;如杀州吁、石厚，《传》则专美石碏。此传则叙过宠速祸之由，专责庄公也。庄公惑于嬖妾，以美而贤如庄姜者，终不见答。考《终风》、《绿衣》诸诗，自见州吁以宠阶祸，实基于此。故开口把庄姜说得十分贵重，而以桓公、州吁二人邪正，亦借庄姜好恶为定衡，最有深意。篇中「有宠」、「好兵」四字，为此案始终关键。石碏之谏，总欲裁抑州吁之宠，使其知守本分，不至于骄，自不人于邪，以作祸本，语语先着。至于「将立州吁」二语，或谓不宜以告痴人，不知州吁义不当立，庄公亦知之。以必不可行之事，作反诘语，甚言其必为祸之意，非激语也。末把「六逆」、「六顺」庄诵二遍，不但见得州吁不当宠，即嬖妾配嫡之戒，无不跃然，与篇首叙事照应，细读方知。〈《古文析义》卷一)

[清]王源：前入州吁之宠，笔笔曲;后叙石碏之谏，笔笔切。曲矣，而立案甚严;切矣，而敷辞甚变。用笔之妙也。(引自《古文翼》卷一)

[清]吴楚材、吴调侯：「宠」字，乃此篇始终关键。自古宠子未有不骄，骄子未有不败。石碏有见于此，故以教之义方为爱子之法。是拔本塞源，而预绝其祸根也。庄公愎而弗图，辨之不早，贻祸后嗣，呜呼惨哉！(《古文观止》卷一)

[清]余诚：此传因是年桓公为州吁所杀，而追录其事之终始，以罪庄公也。其曰「纳邪」，曰「阶祸」，曰「速祸」，语语归罪庄公，见桓公之死，死于庄公之手也。虽石碏谏时尚未见弑之迹，然据其「有宠而好兵」，则其后来之必弑桓公，可预为决矣。故正叙州吁处，只此五字，而州吁之作祸、桓公之受祸、庄公之酿祸，一齐都到。夫往者不谏，来者可追，苟及其时而严以教之，格其非心，即不能为正人君子，或可免为贼子乱臣。石碏所为，不能默然已乎！其谏之义，大抵是要杜渐防微，词旨最要恳切。开口特提出「教之以义方，弗纳于邪」九字，作侃侃正论，随以「骄、奢、淫、佚」指出邪所自来，又以四者之来归在宠禄之过，则宠之生祸已自昭著。于此直以「将立」四语作危言以悚听，能不令人惊心动魄耶？其下复径接「宠」字，递推出所以生祸之故，虽属泛言，而州吁之不宜宠益可见矣。「且夫」以下，顺逆并陈，而以「去顺效逆」为「速祸」，则州吁固不宜宠，而嬖妾僭嫡亦断然不可之意，隐隐言外。其不粘在庄公身上说。义严词婉，立言亦极有体。此谏谋深虑远，关系匪轻。无奈庄公狂荡暴疾，僻溺之意牢不可破，难以挽回，纵州吁为邪行，以致桓公见弑，庄公恶能逃其罪哉？藉使庄公肯听此谏，从前即有「弗禁」之失，尚或不难匡救。篇中「弗禁」、「弗听」皆特笔也。至入手详叙姜、桓、州吁本末，字字针锋相对，尤当细心寻。(《重订古文释义新编》卷一)

[清]毛庆蕃：天下之治乱，生于好恶。好恶得其平，治之所由兴也;好恶不得其平，乱之所由兴也。显则将相，隐则宫闱，要未有隐而不显者，是故石碏忧之，而为谠论，庄姜悲之，而为变风。(《古文学余》卷二)
