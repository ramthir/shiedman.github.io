---
title: 幼官圖第九
tagline: 經言九
group: 經言
category: 管子
permalink: /books/guanzi/09.html
date: 2014-04-08 09:23:00 +0800
layout: book_page
---

### 西方本圖・西方副圖・南方本圖・中方本圖・北方本圖・南方副國・中方副圖・北方副圖・東方本圖・東①方副圖

### 經言九

---------------------------------
* ①「東」字原作「中」，據補注改。


>  安井衡云：此篇名圖，則當陳列幼官所不及以爲十圖。今不惟無圖，其言又與前篇無異；蓋原圖既佚，後人因再鈔幼官以充篇數耳，非管子之舊也。
>
>  戴望云：宋本此篇，先西方本圖，次西方副圖，次南方本圖，次中方本圖，次北方本圖，次南方副圓，次中方副圖，次北方副圖，次東方本圖，次東方副圖，與今本大異，恐宋本爲是。此必有意義存乎其中，今本特以其不同前篇，而移其先後耳。
>
>  翔鳳案：幼官圖與幼官篇文字相同，重復不合理，古人決不如是之愚蠢。以屈原祖廟及長沙軑侯墓畫絹例之，幼官圖是圖，是照幼官篇文字繪圖於壁上，即用幼官篇文字説明之。幼官圖即是此意。郭沫若誤會文義，用文分列爲圖而不言五帝、五獸之形象，非是。且篇中數字之意義即用洪範，其圖爲洛書。各書有洛書圖，而不知即在管子幼官篇中。可知圖不僅是畫像，即黑白點亦爲圖。本圖、副圖亦有分别者。楊忱本先西方，次南方，次中方，次北方，次中副，次北副，次東方，由左而上中下，合乎繪畫之順序，郭不知也。


秋行夏政葉，行春政華，行冬政耗。十二期風至，戒秋事。十二小卯，薄百爵。十二白露下，收聚。十二復理，賜予。十二始前節，弟賦事[^a1]。十二始卯，合男女。十二中卯，十二下卯，三卯同事。九和時節，君服白色，味辛味，聽商聲，治濕氣，用九數，飲於白后之井，以介蟲之火爨。藏恭敬，行搏鋭，坦氣脩通。凡物開靜，形生理，閒男女之畜，修鄉里之什伍，量委積之多寡，定府官之計數，養老弱而勿通，信利害而無私。此居於圖西方方外。

###### 右西方本圖

[^a1]: 
    + 劉績云：前作「十二始節賦事」，無「前」、「弟」二字。
    + 戴望云：「前」、「弟」二字，疑皆「節」字之誤而衍者，上篇亦無此二字。
    + 翔鳳案：「前」同「剪」，齊也。義可通，不誤。


旗物尚白，兵尚劎，刑則紹昧斷絶。始乎無端，卒乎無窮。始乎無端，道也。卒乎無窮，德也。道不可量，德不可數。不可量則衆强不能圖，不可數則爲詐不敢鄉。兩者備施，動靜有功。畜之以道，養之以德。畜之以道則民和，養之以德則民合，和合故能習，習故能偕，偕習以悉，莫之能傷也。此居於圖西方方外。

###### 右西方副圓



夏行春政風，行冬政落，重則雨雹，行秋政水。十二小郢，至德。十二絶氣下，下爵賞。十二中郢，賜與。十二中絶，收聚。十二大暑至，盡善。十二中暑，十二小暑終，三暑同事。七①舉時節，君服赤色，味苦味，聽羽聲，治陽氣，用七數，飲於赤后之井，以毛獸之火爨。藏薄純，行篤厚，坦氣修通。凡物開靜，形生理，定府官，明名分，而審責於群臣有司，則下不乘上，賤不乘貴。法立數得，而無比周之民，則上尊而下卑，遠近不乖。此居於圖南方方外。

###### 右南方本圖

---------------------------------
* ①「匕」字原作「十」，據補注改。



若因處虚守靜，人物則皇。五和時節，君服黄色，味甘味，聽宫聲，治和氣，用五數，飲於黄后之井，以倮獸之火爨。藏温儒，行歐養，坦氣修通。凡物開靜，形生理，常至命。尊賢授德則帝，身仁行義、服忠用信則王，審謀章禮、選士利械則霸，定生處死、謹賢修伍則衆，信賞審罰、爵材禄能則强，計凡付終、務本飾末則富，明法審數、立常備能則治，同異分官則安。通之以道，畜之以惠，親之以仁，養之以義，報之以德，結之以信，接之以禮，和之以樂，期之以事，攻之以言[^b1]，發之以力，威之以誠。一舉而上下得終，再舉而民無不從，三舉而地辟散成，四舉而農佚粟十，五舉而務輕金九，六舉而絮知事變，七舉而内外爲用，八舉而勝行威立，九舉而帝事成形。九本搏大，人主之守也。八分有職，卿相之守也。十官飾勝備威，將軍之守也。六紀審密，賢人之守也。五紀不解，庶人之守也。動而無不從，靜而無不同。治亂之本三，卑尊之交四，富貧之終五，盛衰之紀六，安危之機七，强弱之應八，存亡之數九。練之以散群傰署，凡數財署，殺僇以聚財，勸勉以遷衆，使二分具本。發善必審於密，執威必明於中。此居圖方中。

###### 右中方本圖

[^b1]: 
    + 安井衡云：古本「攻」作「攷」。
    + 戴望云：「攻」當從一本作「攷」，「攻」字誤。
    + 翔鳳案：前篇亦作「攻」。


冬行秋政霧，行夏政雷，行春政烝泄。十二始寒，盡刑。十二小榆，賜予。十二中寒，收聚。十二中榆，大收。十二寒至，靜。十二大寒之陰，十二大寒終，三寒同事。六行時節，君服黑色，味鹹味，聽徵聲，治陰氣，用六數，飲於黑后之井，以鱗獸之火爨。藏慈厚，行薄純，坦氣修通。凡物開靜，形生理。器成於僇，教行於鈔，動靜不記，行止無量。戒審四時以别息，異出入以兩易，明養生以解固，審取與以總之。一會諸侯，令曰：「非玄帝之命，毋有一曰之師役。」再會諸侯，令曰：「養孤老，食常疾，收孤寡。」三會諸侯，令曰：「田租百取五，市賦百取二，關賦百取一，毋乏耕織之器。」四會諸侯，令曰：「修道路，偕度量，一稱數，毋征藪澤，以時禁發之。」五會諸侯，令曰：「修春秋冬夏之常祭食，天壤山川之故祀必以時。」六會諸侯，令曰：「以爾壤生物共玄官，請四輔，將以祀上帝[^c1]。」七會諸侯，令曰：「官處四體而無禮者，流之焉莠命。」八會諸侯，令曰：「立四義而無議者，尚之于玄官，聽於三公。」九會諸侯，令曰：「以爾封内之財物、國之所有爲幣。」九會，大令焉出，常至。千里之外，二千里之内，諸侯三年而朝，習命；二①年，三卿使四輔；一年，正月朔日，令大夫來修，受命三公。二千里之外，三千里之内，諸侯五年而會，至，習命；三年，名卿請事；二年，大夫通吉凶；七年，重適入正禮義[^c2]；五年，大夫請變[^c3]。三千里之外，諸侯世一至，置大夫以爲廷安，入共受命焉。此居於圖北方方外。

###### 右北方本圖

--------------------------------
* ①「二」字原作「三」，據補注改。

[^c1]: 
    + 安井衡云：諸本「禮」誤「祀」。今從古本作「禮」。
    + 翔鳳案：上文「祀必以時」，則作「祀」者是也。

[^c2]: 戴望云：當從前篇作「十年」，此「七」字誤。
[^c3]: 戴望云：元本作「請受變」，案前篇本有「受」字。


旗物尚赤，兵尚戟，刑則燒交疆郊。必明其一，必明其將，必明其政，必明其士。四者備，則以治擊亂，以成擊敗。數戰則士疲，數勝則君驕。驕君使疲民，則危國。至善不戰，其次一之。大勝者，積衆勝而無非義者，焉可以爲大勝？大勝，無不勝也。此居於圖南方方外。

###### 右南方副圖


必得文威武，官習勝之務，時因勝之終，無方勝之幾，行義勝之理，名實勝之急，時分勝之事，察伐勝之行，備具勝之原，無象勝之本。定獨威勝，定計財勝，定聞知①勝，定選士勝，定制禄勝，定方用勝，定綸理勝，定死生勝，定成敗勝，定依奇勝，定實虚勝，定盛衰勝。舉機誠要則敵不量，用利至誠則敵不校，明名章實則士死節，奇舉發不意則士歡用，交物因方則械器備，因能利備則求必得，執務明本則士不偷。備具無常，無方應也。聽於鈔故能聞無極，視於新故能見未形，思於濬故能知未始，發於驚故能至無量，動於昌故能得其寶，立於謀故能實不可故也。器成教守則不遠道里，號審教施則不險山河，博一純固則獨行而無敵，慎號審章則其攻不待權與，明必勝則慈者勇，器無方則愚者智，攻不守則拙者巧，數也。動慎十號，明審九章，飾習十器，善習五官，謹修三官，必設常主，計必先定。求天下之精材，論百工之銳器，器成角試否臧。收天下之豪傑，有天下之稱材，説行若風雨，發如雷電。此居於圖方中。

###### 右中方副圖

----------------------------------
* ①「聞知」二字原作「知聞」據補注乙。


旗物尚黑，兵尚脅盾，刑則游仰灌流。察數而知治，審器而識勝，明謀而適勝，通德而天下定。定宗廟，育男女，官四分，則可以立威行德，制法儀，出號令。至善之爲兵也，非地是求也，罰人是君也。立義而加之以勝，至威而實之以德，守之而後修，勝心焚海内。民之所立之；所害，除之，則民人從。立爲六千里之侯，則大人從。使國君得其治，則人君從。會請命於天地，知氣和，則生物從。計緩急之事，則危危而無難。明於器械之利，則涉難而不變。察於先後之理，則兵出而不困。通於出入之度，則深入而不危。審於動靜之務，則功得而無害也。著於取與之分，則得地而不執。慎於號令之官，則舉事而有功。此居於圖北方方外。

###### 右北方副圖


春行冬政肅，行秋政雷，行夏政則閹。十二地氣發，戒春事。十二小卯，出耕。十二天氣下，賜與。十二義氣至，修門閭。十二清明，發禁。十二始卯，合男女。十二中卯，十二下卯，三卯同事。八舉時節，君服青色，味酸味，聽角聲，治燥氣，用八數，飲於青后之井，以羽獸之火爨。藏不忍，行歐養，坦氣修通。凡物開靜，形生理。合内空周外，强國爲圈，弱國爲屬。動而無不從，靜而無不同。舉發以禮，時禮必得。和好不基，貴賤無司，事變日至。此居於圖東方方外。

###### 右東方本圖



旗物尚青，兵尚矛，刑則交寒害釱。器成不守，經不知；教習不著，發不意。經不知，故莫之能圉；發不意，故莫之能應。莫之能應，故全勝而無害；莫之能圉，故必勝而無敵。四機不明，不過九日而游兵驚軍；障塞不審，不過八日而外賊得聞；由守不慎，不過七日而内有讒謀；詭禁不修，不過六日而竊盗者起；死亡不食，不過四日而軍財在敵。此居於圖東方方外。

###### 右東方副圖[^d1]



[^d1]: 翔鳳案：齊與楚同爲殷文化，楚廟壁畫無文，齊廟亦不能有。中外古代壁畫，亦無一有文字者。幼官形象可以概見，祇是排列形式不同耳。細玩全文，西方本圖云「此居於圖西方方外」，西方副圖云「此居於圓西方方外」，則是西方内有圖，而文字在圖之外。東南北相同，惟中方本圖云「此居圖方中」，中方副圖云「此居於圖方中」，不在方外，然仍有圖也。篇中五后、五獸、五數，皆當有圖。太炎有言：「營制之始，則昉乎神治。有神治然後有王治，故曰『五世之廟，可以觀怪』。禹之鑄鼎而爲魑魅，屈原觀楚寢廟而作天問，古之中國，嘗有是矣。澳大利亞與南亞美利加之野人，嘗堊涅其地以爲圖畫，而其圖則生人戰鬭與上古之異事，以敬鬼神。埃及、小亞細亞之法，自祠廟宫寢而外，不得畫壁，其名器愈陖。當是時，行政之堂與祠爲一，故以圖爲夬之政，以揚於王庭。其朝覲儀式繪諸此；其戰勝奏凱繪諸此；其民馴服，壺漿以迎繪諸此；其頑梗方命，終爲俘馘繪諸此。其圖也，史視之，且六典視之，而民乃震動恭恪，乃不專於神而流貤於圖，見圖則奭然師保䇐其前矣。君人者，借此以相臨制使馴擾，於事益便。」幼官圖之義，合阮元及章氏之説乃明。北堂書鈔一百四十四引金匮：「武王伐紂，都洛邑未成。海神相謂曰：『今周王聖人，得民心乎，當防之。』隨四時而風雨陰寒，雨雪十餘日，深丈餘。甲子平旦，有五丈夫謁武王。太師尚父持一器粥，開門而進曰：『天寒進粥，未知長幼從何起？』兩騎曰：『先進南海君，次東海君，次西海君，次北海君。』尚父謂武王曰：『南海之神曰祝融，東海之神曰句芒，西海之神曰蓐收，北海之神曰玄冥。』各以其名召之，五神皆驚。」五神即五帝之佐，亦見淮南。知幼官之神，遠承太公也。故幼官圖有五后、五獸、五數。當有五佐，特未明言。五數「一與六共守，二與七爲朋，三與八成交，四與九同道」，而五居中。揚雄竊之爲太玄玄圖，即幼官圖也。五帝所執及五獸見前。黄后所執之繩即墨線，木匠所用之墨斗也。幼官五后之象，今不可知。五獸象見天文書中，即二十八宿。篇中述五方之刑，當亦有圖。東嶽泰山有蒿里，主召人魂(詳侈靡)。封禪書八神有天齊，齊有天齊淵，後代東嶽廟。天齊廟有地獄變相，刀山劍樹，五刑與此相似。「嶽」同「岳」，兼從「獄」得義。其旗物兵刑，圖繁不補。牧民：「順民之經，在明鬼神，祗山川，敬宗廟，恭祖舊。」此春秋時政治精神，非此不明幼官，不明管子。
