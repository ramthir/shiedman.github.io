---
title: 樞言十二
tagline: 外言三
group: 外言
category: 管子
permalink: /books/guanzi/12.html
date: 2014-04-20 11:27:00 +0800
layout: book_page
---

### 樞者，居中以運外，動而不窮者也。言，則慮心而發口，變而無主者也，其用若樞，故日樞言。

### 外言三


> 周廣業云：魏志司馬芝奏曰：「管子區言：積穀爲急。」則「樞」當作「區」。孫蜀丞云：司馬芝所云，乃匾言第四治國篇，非樞言篇也。周説非。翔鳳案：區言爲區蓋之言，有分限而不流溢，與「樞」字義絶遠。易繫辭「言行，君子之樞機也」，鄭注：「樞，户樞也。」莊子齊物論「謂之道樞」，注：「樞，要也。」周、孫之説未析。


管子曰：道之在天者，日也。***日者，萬物由之以煦，萬象由之以顯，功莫大焉，故謂之道也。***其在人者，心也。***心者，萬物由之以慮，萬理由之以斷，云爲莫大焉，故謂之道。***故曰：有氣則生，無氣則死[^a1]，***日與心以生成爲功，而生成以氣爲主①。此言氣者，道之用也，尤宜重也。***有名則治，無名則亂，治者以其名[^a2]。***物既生成，須立法以治之，在於名實相副，故實稱其名則治，名重其實則亂。***樞言曰：「愛之，利之，益之，安之。」四者道之出[^a3]，***四者從道而生，故曰道之出也。***帝王者用之而天下治矣。帝王者審所先所後，先民與地則得矣，***民者君之地，君者民之天，先此二者，則無所不得也。***先貴與驕則失矣。***貴而不已則驕，驕而不已則亡。先此二者，則無所不失矣。***是故先王慎貴在所先所後[^a4]。人主不可以不慎貴，不可以不慎民，不可以不慎富。慎貴在舉賢，慎民在置官，慎富在務地。故人主之卑尊輕重，在此三者，不可不慎。慎三則尊以重，忽三則卑以輕。

------------------------------
* ①「主」字原作「言」，據補注改。

[^a1]: 
    + 劉績云：諸本無「生者以其氣」五字，非。
    + 翔鳳案：凡「故曰」爲古語，猶後代之格言，其言質樸，含義廣，不加解釋。「死」字下有「生者以其氣」五字則是解釋，古本不識此義而妄加之，而劉誤信之矣。心爲氣之充，宙合：「讂充言心也。」

[^a2]: 
    + 張佩綸云：「治者以其名」乃羡文，據尹注亦無此五字。
    + 翔鳳案：此管子由古語比對而悟出，「治者以其名」非羡文也。

[^a3]: 翔鳳案：樞言亦古語，只八字。「四者道之出」則管書所補，是也。

[^a4]: 
    + 王念孫云：「貴在」二字涉下文「慎貴在舉賢」而衍。
    + 翔鳳案：吕氏春秋音律「審民所終」，注：「慎也。」「慎貴」即「審貴」，承上文，王以爲衍，謬。



國有寶，有器，有用。城郭、險阻、蓄藏，寶也。***城郭完，險阻脩，則寇盗息。蓄藏積，民無飢，故爲寶也。***聖智，器也。***聖無不通，智無遺策，二者可操以成事，故曰器***珠玉，末用也[^b1]。***珠玉者，飢不可食，寒不可衣，費多而益少，故爲末用也。***先王重其寶器而輕其用[^b2]，故能爲天下。生而不死者二，***謂寶與器。***立而不立者四[^b3]。***人君雖欲自立而重珠玉，則不令得立者四，謂喜怒惡欲。***喜也者，怒也者，惡也者，欲也者，天下之敗也，而賢者寶之[^b4]。爲善者，非善也，***非善此珠玉也。***故善無以爲也[^b5]，故先王貴善。***贵善蓄藏***王主積于民，無不足。霸主積于將戰士[^b6]，***卒勇奮***衰主積于貴人，***益其驕。***亡主積于婦女珠玉，***速其亡也。***故先王慎其所積。疾之疾之，萬物之師也。爲之爲之，萬物之時也。强之强之，萬物之脂也[^b7]。

[^b1]: 
    + 劉師培云：「末」字疑涉注文而衍。「用」與「寶」、「器」並文。上云「有寶，有器，有用」，下云「重其寶器，而輕其用」，均無「末」字。
    + 翔鳳案：「本」與「末」對。「本」指農，見荀子天論及後漢書章帝紀、班彪傅注。「末」指商，鹽鐵論本議：「抑末利而開仁義，毋示以利。百姓就本者寡，趨末者衆。」通有：「商賈錯於路，諸侯交於道。然民淫好末，侈靡而不務本，田疇不修。」是「末用」爲商用，非賤珠玉之僙值也。劉説誤。

[^b2]: 翔鳳案：西京賦「輕銳僳狡」，注：「謂便利。」「輕其用」猶輕便其用，非鄙之也。趙本于「用」上加「末」字，非是。

[^b3]: 翔鳳案：房注謂「二」爲「寶與器」，是也。「名」非與「氣」並立，乃由「氣」引申。説文：「立，住也。」釋名：「立，林也。如林木森然，各駐其所也。」「住」同「駐」。喜怒惡欲四者爲情緒，不能穩定，故曰「立而不立」。

[^b4]: 翔鳳案：易繫辭「聖人之大寶曰位」，孟喜作「保」。謂賢者保之也。説文：「保，養也。」涵養之欲其住也，承上文
[^b5]: 翔鳳案：郭沫若謂兩「爲」字均假借爲「僞」，其言是也。爾雅釋言：「造，作爲也。」左成九年傅「爲將改立君者」，釋文：「『爲』本作『僞』。」

[^b6]: 王念孫云：「將」字後人所加，霸主欲彊兵，必重戰士之賞。故曰「霸主積于戰士」。據尹注「卒勇奮」，則無「將」字明矣。翔鳳案：廣雅釋詁一：「將，養也。」詩桑柔「天不我將」，箋：「猶養也。」四牡「不遑將父」，傳：「養也。」「將戰士」，養戰士也。

[^b7]: 翔鳳案：饒炯説文部首訂：「『旨』即『脂』之本字，『脂』字角獸肥也。口味惟肥則美，美甘，於文從甘，匕聲，而引借爲凡美之稱。自引借義行，又加肉爲脂而别其體，則旨乃專爲美稱矣。」管書本文作「脂」，此宋本之可貴，後人依莊子、公孫龍子改爲「指」，文義不類。





凡國有三制。有制人者，有爲人之所制者，有不能制人、人亦不能制者。何以知其然？德盛義尊而不好加名於人，***加名于人者，人亦加之也。***人衆兵强而不以其國造難生患，***患難于人者，人亦患難之。***天下有大事而好以其國後，***謙受益也。***如此者，制人者也。***下人者在人上。***德不盛，義不尊，而好加名于人；人不衆，兵不强，而好以其國造難生患；恃與國，幸名利，***言恃黨與之國，又不爲推讓，每輒幸其名利也。***如此者，人之所制也。***陵人者，人反陵之。息侯伐鄭之比。***人進亦進，人退亦退，人勞亦勞，人佚亦佚，進退勞佚，與人相胥[^c1]，***胥，視也。常視人與之俱進退勞佚也。***
如此者，不能制人、人亦不能制也。


[^c1]: 王念孫云：諸書無訓「胥」爲「視」者。「胥」，待也，言與人相待也。君臣篇「胥令而動者也」，尹注「胥，視也」，亦非。翔鳳案：房訓「胥」爲「視」，不誤。爾雅釋鈷：「艾、歷、𫌪、胥，相也。」「瞻、臨、涖、頫、相，視也。」郝疏：「相，息羊或息亮反，兼讀二音。詩云『聿來胥宇』，又云『于胥斯原』，『胥』皆訓相視之相，故釋文並言：『相，息亮反。』則相兼二音，其證甚明。」是「胥」可訓「相」，王以爲諸書所無，可謂失言。




愛人甚而不能利也，***愛甚不利，生其怨心。***憎人甚而不能害也，***憎甚不害，生其賊心。***故先王貴當***爱必利，憎必害。***貴周[^d1]。***深密不測則周也。***周者不出于口，不見于色，一龍一蛇，***一則爲龍，一則爲蛇，喻人行藏。***一日五化之謂周[^d2]。***行藏五變，故曰五化。***故先王不以一過二。***以少踰多，衆所驚也。***先王不獨舉，不擅功。***獨舉擅功，人之所疾。***先王不約束，不結紐。約束則解，***有束，故可得而解。***結紐則絶，***有紐，故可得而絶。***
故親不在約束結紐。***相親，從心生也。***先王不貨交，***貨交，則人心有親疏。***不列地[^d3]，***列地，則人心有向背。***以爲天下。天下不可改也，***親疏向背，是其改也。改謂分别。***而可以鞭箠使也。***若乃不改，而以鞭箠威之，則無思不服。***時也，利也，出爲之也[^d4]。***先王有所出爲，必上得天時，下盡地利。***餘目不明，餘耳不聰，***苟非時利，雎目視有餘，不用其明，耳聽有餘，不用其聦也。***
是以能繼天子之容。***天子之容，時利而已。***官職亦然。***亦時利也。***時者得天，義者得人，***義即利也。***既時且義，故能得天與人。先王不以勇猛爲邊竟則邊竟安，邊竟安則鄰國親，鄰國親則舉當矣。人故相憎也。人之心悍，故爲之法。法出于禮，禮出于治[^d5]。治、禮，道也。萬物待治、禮而後定。凡萬物陰陽兩生而參視[^d6]，先王因其參而慎所入所出[^d7]。以卑爲卑，卑不可得；以尊爲尊，尊不可得，桀、舜是也。先王之所以最重也，得之必生，失之必死者，何也？唯無得之，堯、舜、禹、湯、文、武、孝己斯待以成，天下必待以生[^d8]，故先王重之。一日不食比歲歉，三日不食比歲飢，五日不食比歲荒，七日不食無國土，十日不食無疇類，盡死矣。先王貴誠信。誠信者，天下之結也。***信誠者，所以結固天下之心也。***
賢大夫不恃宗室，士不恃外權，坦坦之利不以功，坦坦之備不爲用，***坦坦，謂平平。非有超而異者，故不能立功而成用也。***故存國家，定社稷，在卒謀之閒耳。聖人用其心，沌沌乎博而圜[^d9]，豚豚乎莫得其門[^d10]，***一本作「沌乎博而圜，豚豚乎莫得而聞也」。***紛紛乎若亂絲，遺遺乎若有從治[^d11]。故曰：「欲知者知之，欲利者利之，欲勇者勇之，欲貴者貴之。彼欲貴，我貴之，人謂我有禮。彼欲勇，我勇之，人謂我恭。彼欲利，我利①之，人謂我仁。彼欲知，我知之，人謂我慜。戒之戒之，微而異之[^d12]，***人心不同，其猶面焉。令既順欲穫，失時無所收。***動作必思之，無令人識之，卒來者必備之。信之者仁也，不可欺者智也。既智且仁，是謂成人。


------------------------------
* ①「利」字原作「和」，據補注改。

[^d1]: 陶鴻慶云：尹注云：「愛甚不利，生其怨心；憎甚不害，生其賊心。」其説甚謬，此言先王之利人害人，不以一己之愛憎耳。下文云「無私愛也，無私憎也」，即其義。

[^d2]: 
    + 尹桐陽云：吕覽必己曰：「一龍一蛇，與時俱化，而無肯專爲。」淮南俶真：「至道無爲，一龍一蛇。盈縮卷舒，與時變化。」日夜平均各有六時，除食息外約五時耳。「一曰五化」者謂一時而一化也。
    + 翔鳳案：説文：「五，五行也。从二，陰陽在天地間交午也。」一龍一蛇，交午而變化。尹説誤。

[^d3]: 安井衡云：「列」「裂」同。「裂地」，賂人也。「貨交」、「裂地」，即約束結紐之事。

[^d4]: 
    + 丁士涵云：「出」當爲「士」，字之誤。士，事也。管子書多假「士」爲「事」。姚永概云：下文「時者得天，義者得人」，據此則「利也」當作「義也」。尹注『利』即『義』也」，是反據上「利」字解下「義」字，非是。「出」當作「由」，形近致誤。
    + 尹桐陽云：「出」同「越」，力也。方言作「𧿺」。
    + 翔鳳案：説文：「出，進也。象艸木益滋上出達也。」釋名釋言語：「出，推也，推而前也。」推進時利而爲之，非誤字。

[^d5]: 翔鳳案：「治」爲水名，政治爲「理」之借。齊語「教不善則政不治」，注：「理也。」儀禮喪服「人治之大者也」，进：「猶理也。」法出於禮，禮出於理。樂記：「禮也者，理之不可易者也。」二説俱非。

[^d6]: 
    + 丁士涵云：「視」疑「死」字誤。「參死」對「兩生」言。下文云「得之必生，失之必死」，亦「生」、「死」封文。易之爲道，不外一陰一陽，乾爲化，坤爲成，所謂「兩生」也。若天地不正之氣變亂其中，則二氣沮喪，不能化成，是以參死。吳汝綸云：「視」與「生」對文、猶老子所云「長生久視」也。
    + 尹桐陽云：「參」，三也。陰，陽二，天三也。「視」，活也。吕覽重己：「莫不欲長生久視。」淮南天文：「一生二，二生三，三生萬物。」楚辭天問：「陰陽三合，何本何化？」天對曰：「合焉者三，一以統同。吁炎吹冷，交錯而功。」注引穀梁子曰：「獨陰不生，獨陽不長，獨天不生，三合然後生。」
    + 翔鳳案：萬物雖衆，其生也陰陽參合，獨陰獨陽不生也。由其參合而観察之，非誤字。

[^d7]: 
    + 陶鴻慶云：「所入」二字疑衍。上文云「愛之、利之、益之、安之，四者道之出」，又云「時也、利也，出爲之也」，又云「人之心悍，故爲之法，法出於禮，禮出於治，治禮道也，萬物待治禮而後定」，然則「所出」指道言之，不當有「所入」字。
    + 孫蜀丞云：吕氏春秋重己篇「莫不欲長生久視」，注：「視，活也。」「慎」與「順」同。此文「凡萬物」句，「陰陽兩生而參視」句，「視」亦「生」也。言萬物皆由陰陽，陰陽相並而生也。兩參者，陽奇而陰耦，兩謂陰，參謂陽也。陰陽莫大乎天地，故説卦傅：「參天兩地而倚數也。」天數一三五七九，地數二四六八十，故陰數兩也。陽數言參不言一者，易孔疏引孔氏云：「以三中含兩，有一以包兩之義，明天有包地之德，陽有包陰之道，故天舉其多，地言其少也。」故下句言參不言兩者，亦天包地，陽包陰之義也。順所入所出者，繫辭傳云「其出入以度，外内使知懼」，韓康伯曰：「明出入之度，使物知外内之戒也。」「出入」猶行藏，「外内」猶隠顯，正合此文桀舜之喻，諸説並失之。

[^d8]: 
    + 丁士涵云：上文言「萬物待治禮而後定」，初不言孝，此承上「得之必生」言之。「得」者，得治禮也。「無」，語詞。「孝」乃「若」字之譌。「己」指先王言。「天下」即上文所謂「莴物」也。「己斯待以成，天下必待以生」，所謂成己而成物也。趙本承襲譌字，故句讀亦舛矣。
    + 安井衡云：「唯無得之」下，應言不得穀粟而死亡之事，而今脱之。
    + 尹桐陽云：「唯無」，唯也。墨子多言「唯無」，字一作「惟毋」、「惟勿」。「毋」、「勿」均同「無」，爾雅云：「閒也。」帝王世紀：「殷高宗有賢子孝己，其母早死，高宗惑後妻之言，放之而死，天下哀之。」秦策曰：「孝己愛其親，天下欲以爲子。」「斯」，盡也。
    + 翔鳳案：尹説是也。立政九敗解數用「唯毋」，是其證。管書多言殷事，上篇言微子可知。

[^d9]: 
    + 丁士涵云：「博。當爲「摶」，摶亦圜也。攷工記梓人、廬人、弓人注竝云：「摶，圜也。」輪人注：「摶，圜厚也。」矢人注：「摶，讀如摶黍之摶，謂圜也。」楚辭橘頌「圜果摶兮」，注：「摶，圜也。楚人名圜曰摶也」。「沌沌」亦圜轉之意。孫子兵法篇曰：「渾渾沌沌，形圜而不可敗。」説文：「𥫱，篅也。」「篅，判竹，圜以盛觳也。」
    + 翔鳳案：左文十六年傳「謂之渾敦」，莊子作「渾沌」，「沌」有敦厚之義。「博」訓大通，其義正合。丁改字非是。

[^d10]: 丁士涵云：「豚」，「遯」之假字。廣雅：「遯，隱也。」「遯遯」猶隱隱也。遯遯與沌沌義亦相近。凡圜轉之物，皆渾含包裹，隱隱不辨分際。莊子齊物論釋文引司馬注：「芚，渾沌不分察也。」白心篇「韕乎其圜也，鞟鞟乎莫得其門」，兩句實一義。

[^d11]: 
    + 安井衡云：諸本無「所」字，今從古本。
    + 翔鳳案：漢書東方朔傳「遗蛇其迹」，注：「猶逶迤也。」「遗」'「蛇」同音，有委婉之義。左隱四年傳：「猶治絲而棼之也。」「治」爲理絲。漢書張湯傅「從迹安起」，史記作「蹤」。有蹤迹可理，「從」上加「所」字非是。

[^d12]: 翔鳳案：説文：「異，分也。」知、利、勇、貴之不同，當别異之，其差至微。



賤固事貴，不肖固事賢。貴之所以能成其貴者，以其貴而事賤也。賢之所以能成其賢者，以其賢而事不肖也。惡者，美之充也[^e1]；卑者，尊之充也；賤者，貴之充也，故先王貴之。天以時使，地以材使，人以德使，鬼神以祥使，禽獸以力使。所謂德者，先之之謂也。故德莫如先，應適莫如後[^e2]。先王用一陰二陽者霸[^e3]，盡以陽者王；以一陽二陰者削，盡以陰者亡。量之不以少多，稱之不以輕重，度之不以短長，不審此三者，不可舉大事。能戒乎？能勑乎？能隱而伏乎？能而稷乎？能而麥乎[^e4]?春不生而夏無得乎？衆人之用其心也，愛者憎之始也，德者怨之本也。唯賢者不然[^e5]。先王事以合交，德以合人。二者不合，則無成矣，無親矣。

[^e1]: 翔鳳案：説文：「充，長也，高也。」卑充其下而有尊，賤充其下而有貴，無卑則無尊矣。惟美亦然，以有惡而現其美也。

[^e2]: 
    + 安井衡云：「適」、「敵」通。田單傳贊：「始如處女，適人開户。」後起者常得天下，故應敵莫如後也。
    + 陶鴻慶云：「適」讀爲敵，上文云「天下有大事而好以其國後」，即此義。「故德」之「故」疑有誤，當與「應適」對文。
    + 翔鳳案：「德」者，得也。得有先後，「故」字不誤。

[^e3]: 
    + 戴望云：「先王」二字當衍。
    + 翔鳳案：説文：「陰，闇也。」「陽，明也。」陰陽以政治之開明陰鷙言，非正負也。「先王」用其事而知之，非衍文。

[^e4]: 
    + 宋翔鳳云：「能」、「而」音義並同，後人讀此「而」字爲能，遂改定爲「能」字，而仍存「而」字。舊文管子此例甚多。
    + 俞樾云：「而」字並當作「爲」，占「爲」字作「<i>為</i>」，故與「而」字相似而誤。襄十四年左傅「射爲禮乎」，太平御覽工蓺部引作「射而禮乎」。孟子滕文公篇「方里而井」，論語顔淵篇正義引作「方里爲井」，並其證矣。
    + 何如璋：「而稷」、「而麥」，兩「而」字作汝字解。
    + 孫蜀丞云：兩「而」字竝與「如」同。吕氏春秋用民篇：「夫種麥而得麥，種稷而得稷，人不怪也。用民亦有種，不審其種而祈民之用，惑莫大焉。」此管書之古誼也。
    + 翔鳳案：詩都人士「垂帶而厲」，箋：「而亦如也。」孟子「九一而助」，注：「而，如也。」孫説是。

[^e5]: 
    + 王念孫云：此六句，皆涉下文而衍。下文云：「衆人之用其心也，愛者，憎之始也，，德者，怨之本也。其事親也，妻子具則孝衰矣；其事君也，有好業，家室富足，則行衰矣；爵禄滿，則忠衰矣。唯賢者不然。」此則重出而脱其太半矣。又下文尹氏有注，而此無注，若果有此六句，則尹氏何以注於後而不注於前？然則尹所見本，無此六句明矣。
    + 翔鳳案：王説有理，然去此數句，則「先王以事合交」不舆上文啣接。今本房注與尹注混，或下文爲尹注，未可知也。



凡國之亡也，以其長者也[^f1]。人之自失也，以其所長者也。故善游者死于梁也[^f2]，善射者死于中野。命屬于食，治屬于事，無善事而有善治者，自古及今未嘗之有[^f3]。衆勝寡，疾勝徐，勇勝怯，智勝愚，善勝惡，有義勝無義，有天道勝無天道。凡此七勝者貴衆，用
之終身者衆矣[^f4]。人主好佚欲、亡其身、失其國者[^f5]，殆。其德不足以懷其民者，殆。明其刑而賤其士者[^f6]，殆。諸侯假之威，久而不知極已者[^f7]，殆。身彌老，不知敬其適子者，殆。蓄藏積陳朽腐，不以與人者，殆。凡人之名三：有治也者，有恥也者，有事也者。事之名二：正之，察之。五者而天下治矣[^f8]。名正則治，名倚則亂，無名則死，故先王貴名。先王取天下，遠者以禮，近者以體[^f9]。體、禮者，所以取天下；遠、近者，所以殊天下之際。日益之而患少者惟忠，日損之而患多者惟欲。多忠少欲，智也，爲人臣者之廣道也。爲人臣者，非有功勞于國也，家富而國貧，爲人臣者之大罪也。爲人臣者，非有功勞于國也，爵尊而主卑，爲人臣者之大罪也。無功勞于國而貴富者，其唯尚賢乎[^f10]！



[^f1]: 
    + 安井衡云：以下句例上句，「長」上當有「所」字。
    + 翔鳳案：國集人之長而國無長，不當有「所」字。

[^f2]: 
    + 王念孫云：「梁」即橋也，非池之類，且與「善游」意不相屬，「梁」當爲「渠」，字之誤也。(史記建元以來侯者表「煇渠忠侯僕多」，庚韻引風俗通「煇渠」作「渾梁」。衛將軍驃騎傳「膺庇爲煇渠侯」，正義曰「煇渠，表作順梁」。漢書地理志「禹貢北條刺山下，有彊梁原」，水經渭水注作「荆渠原」。後漢書安帝紀「敗五原郡兵於高渠谷」，注：「東觀記曰：『戦九原高梁谷。』『渠』、『梁』相類，必有誤也」。)渠，溝也，言善游者死于溝池。
    + 何如璋云：「梁池」謂池之有梁者，猶澤梁之謂。善游者狎而玩之，故死於梁池。梁池非險，言失於疏也。王云「梁池」當作「渠池」，殊失本旨。
    + 江瀚云：「梁池」猶言「澤梁」。「善游者死于梁池」，即「人莫躓於山而躓于垤」之謂，似不必破「梁」爲「渠」。
    + 翔鳳案：「梁」爲障水之隄，詳輕重戊。觀於莊子達生「孔子觀於吕梁，縣水三千仞，流沫四十里，見一丈夫游之」，則游梁爲事實，「也」字作「池」者誤矣。

[^f3]: 
    + 王引之云：當作「未之嘗有也」，後人誤倒其文耳。
    + 翔鳳案：古今語法不同，管書倒句多，非誤也。古書疑義舉例有倒句例，不獨管書也。

[^f4]: 
    + 李哲明云：原文似有誤。「貴」疑上屬爲句。上「衆」字涉上下文而衍。
    + 翔鳳案：説文：「衆，多也。」「用之終身」，非一次，「衆」字不誤。

[^f5]: 安井衡云：「亡」與「忘」同。詩云：「心之憂矣，曷維其亡。」姚永概云：「亡」讀爲忘，「失」與「及」相近而譌。「好佚欲，忘其身及其國」，故「殆」也。論語「一朝之忿，忘其身以及其親」，舆此文同。

[^f6]: 戴望云：宋蔡潛道本「賤」作「殘」。

[^f7]: 翔鳳案：荀子賦篇「出入甚極，莫能其門」，「極」即「亟」。淮南精神訓「随其天資而安之不極」，「極」即「急」。

[^f8]: 翔鳳案：吕氏春秋士容「柔而堅，虚而實」，注：「而，能也。」易屯「宜建侯而不寧」，釋文：「鄭讀『而』曰能。」

[^f9]: 
    + 安井衡云：「體」猶親也。
    + 何如璋云：易文言：「體仁足以長人。」中庸「體羣臣」，注：「猶接納也。」禮文王世子「外朝以官體異姓也」，注：「體，猶連結也。」蓋禮以合交，故懷遠以禮。體以推誠，故悦近以體。
    + 翔鳳案：禮記學記「就賢體遠」，注：「猶親也。」安井之説有據，何誤。

[^f10]: 翔鳳案：無功勞於國而先富貴，必其資過人，管仲即其一例，吕尚相周，其最著者。


衆人之用其心也，愛者，憎之始也；***愛盡而憎。***德者，怨之本也。***德竭而怨生。***其事親也，妻子具則孝衰矣。其事君也，有好業、家室富足則行衰矣，爵禄滿則忠衰矣。唯賢者不然，***賢者有始有卒。***故先王不滿也[^g1]。人主操逆，人臣操順。先王重榮辱，榮辱在爲。天下無私愛也，無私憎也，爲善者有福，爲不善者有禍。禍福在爲，故先王重爲。明賞不費，明刑不暴，賞罰明則德之至者也，故先王貴明。天道大而帝王者用愛惡，愛惡天下可祕，愛惡重閉必固[^g2]。釜鼓滿則人概之，人滿則天概之[^g3]，故先王不滿也。先王之書，心之敬執也[^g4]，而衆人不知也。故有事事也，毋事亦事也。吾畏事，不欲爲事；吾畏言，不欲爲言，故行年六十而老吃也[^g5]。



[^g1]: 
    + 王念孫云：此句與上文義不相屬，亦涉下文而衍也。下文云「釜鼓滿則人概之，人滿則天概之，故先王小滿也」，此亦重出而脱其太半。
    + 何如璋云：荀子性惡「舜曰人情甚不美。妻子具而孝衰於親，嗜欲得而信衰於友，爵禄盈而忠衰於君」，本此。亦有「唯賢者爲不然」句，無「先王不滿」句。六字涉下文而衍。
    + 翔鳳案：先王用人，不先滿其欲，以爲陞賞之地，則忠不衰，何云文義不相屬乎？

[^g2]: 
    + 丁士涵云：當讀「明」字句，承上「明刑」。「明賞」言之，此與上文「故先王重爲」句例相同。「天道」以下二十二字，譌奪不可句讀。
    + 翔鳳案：天道公而無私，本無愛惡，而帝王不能無爱惡。然其愛惡藏於心，不露於外，故曰「秘」。秘則重閉而能固矣，上文所謂「貴當貴周」也。

[^g3]: 翔鳳案：月令「止權概」，注：「㮣，平斗斛者」

[^g4]: 翔鳳案：孟子：「陳善蔽邪謂之敬。」詩常武「既敬既戒」，箋：「敬之言警也。」釋名釋言語：「敬，警也，恒自肅警也。」皆以心言。敬而執持之，文義自通。

[^g5]: 翔鳳案：戒篇：「桓公立四十二年。」仲先卒，作相三十餘年，其輔公子糾當爲三十上下，則仲年逾六十，不是七十，與此文正合。仲疾革，桓公問相，仲謂鮑叔善善惡惡已甚，推薦隰朋，以爲動必量力，舉必量技。言終歎曰：「天之生朋，以爲夷吾舌也。」事見戒篇。則仲之爲政，沉默寡言，多由隰朋宣述之。説文「吃」訓「言蹇難」，非真吃也，與仲恰合。
