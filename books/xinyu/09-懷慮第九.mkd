---
title: 懷慮第九
category: 新語校注
author: [(西漢)陸賈, 王利器]
date: 2014-05-25 01:34:37 +0800
permalink: /books/xinyu/09.html
layout: book_page
---

<span class="s3">　　　　懷慮第九</span>

　　〔一〕

 
　　〔一〕黃震曰：「懷慮言立功當專一。」品節曰：「此言忠誠專一者成名，二三詭隨者辱殆。」唐晏曰：「此篇義主窒欲。」

 
　　<span class="q">　　懷異〔一〕慮者不可以立計〔二〕，持兩端〔三〕者不可以定威。故治外者必調內，平遠者必正近。綱維〔四〕天下，勞神八極者，則憂不存於家。養氣治性〔五〕，思通精神，延壽命者，則志不流於外〔六〕。據土〔七〕子民〔八〕，治國治眾者，不可以圖利，治產業，則教化不行，而政令不從〔九〕。蘇秦、張儀〔一０〕，身尊〔一一〕於位，名顯於世，相六國，事六君，威振〔一二〕山東〔一三〕，橫說諸侯，國異辭，人異意，欲合弱而制彊，持衡〔一四〕而御縱，內無堅計，身無定名〔一五〕，功業不平〔一六〕，中道〔一七〕而廢，身死於凡人之手，為天下所笑者〔一八〕，乃由辭語不一，而情欲放佚故也〔一九〕。</span>

 
　　〔一〕　宋翔鳳曰：「本缺二字，依子彙本增。」案：傅校本、唐本、彙函、品節、金丹有此二字。

 
　　〔二〕　金丹曰：「懷異慮，謂心術不一也。」

 
　　〔三〕　淮南子脩務篇：「所謂言者，齊於眾而同於俗，今不稱九天之頂，則言黃泉之底，是兩末之端議，何可以公論乎？」史記晉世家：「晉聞楚之伐鄭，發兵救鄭，其來持兩端，故遲。」太平御覽四０六引阮子政論：「朝有兩端之議，家有不協之論，至令父子不同好，兄弟異交友，破和穆之道，長諍訟之端。」此皆言持兩端者之不可以成事也。

 
　　〔四〕　宋翔鳳曰：「本缺一字，依別本補。子彙本作『紀』。」案：金丹、唐本作「紀」。

 
　　〔五〕　說苑建本篇：「學者所以反情治性。」義與此同。天一閣本「養氣」作「養親」，非是。

 
　　〔六〕　宋翔鳳曰：「『流』字本缺，依別本補，子彙本作『役』。」案：金丹、唐本亦作「役」。

 
　　〔七〕　「土」，宋翔鳳本作「上」，不可據。據土子民，即有土有民之義。史記孔子世家：「楚令尹子西曰：『今孔丘得據土壤，賢弟子為佐，非楚之福也。』」

 
　　〔八〕　禮記表記：「子民如父母。」正義：「子謂子愛于民，如父母愛子也。」漢書景十三王傳：「多欲不宜君國子民。」

 
　　〔九〕　唐晏曰：「公儀所以拔葵去婦。」

 
　　〔一０〕蘇秦、張儀，史記俱有傳。漢書藝文志諸子略縱橫家：「蘇子三十一篇。」本注：「名秦，有列傳。」又張子十篇。」本注：「名儀，有列傳。」

 
　　〔一一〕「尊」，金丹作「榮」。

 
　　〔一二〕「振」，金丹作「震」。

 
　　〔一三〕器案：山東謂二崤及函谷以東之地，賈誼過秦論稱「秦孝公據殽、函之固」，即謂殽、函以西為秦，殽、函以外，即山東之地，泛指六國，故常以山東與秦對言。戰國策秦策上：「王襟以山東之險，帶以河曲之利，韓必為關中之侯。」又范睢說秦王曰：「今反閉關，而不敢窺兵於山東者，是穰侯為國謀不忠，而大王之計有所失也。」又曰：「臣居山東，聞齊之有田單，不聞其有王；聞秦之有太后、穰侯、涇陽、華陽、高陵，不聞其有王。」秦策下：「應侯言於秦昭王曰：『客新有從山東來者蔡澤，其人辨士。』」又頓弱曰：「山東戰國有六，威不掩於山東，而掩於母。」又趙策上：「蘇秦始合從說趙王曰：『……秦欲已得行於山東，……當今之時，山東之建國莫如趙強。……六國從親以擯秦，秦必不敢出兵於函谷關以害山東矣。』」又机赫謂趙王曰：「然山東不能易其路，兵弱也。弱而不能相壹，是何秦之智，山東之愚也。是臣之所為山東之憂也。」又曰：「今山東之主，不知秦之即己也。」又趙策下司空馬說趙王：「秦銜賂以自強，山東必恐亡趙自危。」又曰：「則是大王名亡趙之半，實得山東以敵秦，秦不足亡。」過秦論：「山東豪俊並起而亡秦族矣。」又云：「試使山東之國，與陳涉度長絜大，比權量力，則不可同年而語矣。」

 
　　〔一四〕宋翔鳳曰：「本作『橫』，子彙作『衡』，通。」

 
　　〔一五〕管子九守：「按實而定名。」定名即正名，謂有一定不變之名也。

 
　　〔一六〕「平」，宋翔鳳曰：「按疑作『卒』。」案：唐本作「成」。

 
　　〔一七〕禮記表記：「中道而廢。」語又見論語雍也篇。案：猶今言半途而廢也。

 
　　〔一八〕器案：古書常稱身死國亡之人為為天下笑，蓋亦取鑑之義也。呂氏春秋疑似篇：「至於後，戎寇真至，幽王之身，乃死於麗山之下，為天下笑。」淮南氾論篇：「夏桀，殷紂之盛也，人跡所至，舟車所通，莫不為郡縣；然而身死人手，為天下笑者，有亡形也。」戰國策秦策上：「智伯瑤殘范、中行，圍逼晉陽，卒為三家笑。」文選賈誼過秦論：「一夫作難而七廟隳，身死人手，為天下笑。」史記淮陰侯列傳：「始常山王、成安君為布衣時，相與為刎頸之交，後爭張黶、陳澤之事，二人相怨，常山王背項王，奉項嬰頭而竄逃，歸於漢王，漢王借兵而東下，殺成安君泜水之南，頭足異處，卒為天下笑。」

 
　　〔一九〕楊廉夫曰：「蘇、張以二三敗，可為斷案。」金丹曰：「此大段言政不出於一，則天下不治也。」

 
　　<span class="q">　　故管仲相桓公，詘節〔一〕事君，專心一意〔二〕，身無境外之交〔三〕，心無欹斜之慮〔四〕，正其國如〔五〕制天下，尊其君而屈〔六〕諸侯，權行〔七〕於海內，化流於諸夏〔八〕，失道者誅，秉義者顯，舉一事而天下從，出一政〔九〕而諸侯靡〔一０〕。故聖人執一政以繩百姓，持一概〔一一〕以等萬民，所以同一治而明一統也〔一二〕。</span>

 
　　〔一〕　器案：詘節猶言屈節，漢書王吉傳：「休則俛仰詘信以利形。」「詘信」即「屈伸」也。此謂管仲不死子糾之難，而屈身以事齊桓也。論語憲問：「子路曰：『桓公殺公子糾，召忽死之，管仲不死，曰，未仁乎？』子曰：『桓公九合諸侯，不以兵車，管仲之力也。如其仁！如其仁！』」戰國策齊策下：「且吾聞效小節者，不能行大威；惡小恥者，不能立榮名。昔管仲射桓公，中鉤，篡也；遺公子糾而不能死，怯也；束縛桎梏，辱身也；此三行者，鄉里不通也，世主不臣也，使管仲終窮抑幽，囚而不出，慚恥而不見，窮年沒壽，不免為辱人賤行矣。然而管子并三行之過，據齊國之政，一匡天下，九合諸侯，為五霸首，名高天下，光照鄰國。」

 
　　〔二〕　品節曰：「管仲以專一成。」

 
　　〔三〕　禮記郊特牲：「為人臣無外交，不敢貳君也。」即所謂大夫無境外之交也。漢書循吏朱邑傳：「無疆外之交，束脩之餽。」此用穀梁義，穀梁隱公元年傳：「寰內諸侯，非有天子之命，不得出會諸侯，不正其外交，故弗與朝也。聘弓鏃矢，不出竟場，束脩之肉，不行竟中，有至尊者，不貳之也。」楊疏即以「臣無竟外之交」說之。金丹「境外」作「意外」，非是。

 
　　〔四〕　文廷式曰：「『欹斜』即『奇邪』之異文。」唐晏曰：「按當作『奇邪』，周禮注：『非常也。』」器案：周禮天官宮正職：「去其淫怠與其奇邪之民。」注：「奇邪，譎觚非常。」正義：「兵書有譎觚之人，謂譎詐桀出，觚角非常也。」金丹作「歌斜」，非是。

 
　　〔五〕　「如」，宋翔鳳曰：「子彙作『而』。」案：傅校本、彙函、品節、金丹作「而」。

 
　　〔六〕　「屈」，宋翔鳳本作「出」，各本俱作「屈」，今改。

 
　　〔七〕　「行」，金丹作「衡」，不可據。

 
　　〔八〕　論語八佾：「不如諸夏之亡也。」集解：「包曰：『諸夏，中國。』」邢疏：「此及閔元年左氏傳皆言諸夏，襄四年左傳，魏絳云：「諸夷必叛華夏。」皆謂中國，而謂之華夏者，夏，大也，言有禮儀之大，有文章之華也。」

 
　　〔九〕　「政」，子彙本、兩京本、天一閣本、彙函、品節作「故」。

 
　　〔一０〕王守溪曰：「管仲以專一成相業，親切詳明。」許子春曰：「把一字收拾詳盡。」繆當時曰：「政事不統於一，則民之耳目無所從矣。如蘇秦事六君，政出多門，世所以亂也；管仲事一君，政出於一，所以霸也。況聖人治天下，而可以不統于一乎？」金丹曰：「此一段明政出於一。」唐晏曰：「按陸生貶蘇秦而褒管仲，所以不及孟、荀，而為秦、楚之儒也。」

 
　　〔一一〕文選謝宣遠於安城答靈運詩：「肇允雖同規，翻飛各異概。」注：「異概，謂異量也。凡概以平量，故言概而顯量焉。楚辭曰：『一概而相量也。』」案：所舉楚辭，見屈原九章懷沙：「同糅玉石兮，一概而相量。」洪興祖補注曰：「概，平斗斛木。」此文以概等為言，亦謂等量也。

 
　　〔一二〕公羊傳隱公元年：「何言乎王正月？大一統也。」注：「統者，始也，摠繫之辭。天王始受命改制，布政施教於天下，自公侯至於庶人，自山川至於草木昆蟲，莫不一一繫於正月，故云政教之始。」疏：「所以書正月者，王者受命，制正月以統天下，令萬物無不一一皆奉之以為始，故言大一統也。」漢書董仲舒傳：「春秋大一統者，天地之常經，古今之通誼也。今師異道，人異論，百家殊方，指意不同，是以上亡以持一統，法制數變，下不知所守。」又王吉傳：「春秋所以大一統者，六合同風，九州共貫也。」文選曹子建求自試表：「方今天下一統。」注：「尚書大傳曰：『周公一統天下，合和四海。』然一統，謂其統緒也。」

 
　　<span class="q">　　故天一〔一〕以大成數，人一以□成倫。楚靈王居千里之地，享百邑之國，不先仁義而尚道德，懷奇伎，□□□，□陰陽，合物怪，〔二〕作乾谿之臺〔三〕，立百仞之高，欲登浮雲，窺天文〔四〕，然身死於棄疾之手〔五〕。魯莊公據中土〔六〕之地，承聖人〔七〕之後，不脩周公之業，繼先人之體〔八〕，尚權杖威，有萬人之力，〔九〕懷兼人〔一０〕之強，不能存立子糾〔一一〕，國侵地奪，以洙、泗為境〔一二〕。</span>

 
　　〔一〕　老子三十九章：「昔之得一者，天得一以清，地得一以寧，神得一以靈，谷得一以盈，萬物得一以生，侯王得一以為天下貞。」文選陸佐公新刻漏銘：「則于地四，參以天一。」注：「天以得一生水，地以得四生金也。」

 
　　〔二〕　「怪」，原作「恡」，孫詒讓曰：「案：『恡』當作『怪』，形近而誤。史記封禪書云：『萇弘依物怪，欲以致諸侯。』公羊莊三十一年何休注云：『禮，天子有靈臺以候天地，諸侯有靈臺以候四時。』故陸子以陰陽物怪言之。」案：孫說是，今從之改正。

 
　　〔三〕　唐晏曰：「按：左傳、國語皆作章華臺，此作乾谿臺，乾谿在下蔡，章華臺故址在華容，相去甚遠，此誤合之，由穀梁無章華臺故。」器案：國語楚語上：「楚子為章華之臺，數年乃成。」水經沔水注：「臺高十丈，基廣十五丈。」

 
　　〔四〕　「天文」，太平御覽一七七作「天下」，非是。詩大雅靈臺正義：「公羊說：『天子三，諸侯二。』天子有靈臺以觀天文，有時臺以觀四時施化，有囿臺觀鳥獸魚鱉。諸侯當有時臺、囿臺，諸侯卑，不得觀天文，無靈臺。」初學記引五經異義：「天子有三臺，靈臺以觀天文，時臺以觀四時，囿臺以觀鳥獸魚鱉。諸侯無靈臺，但有時臺、囿臺也。」太平御覽五三四引禮含文嘉曰：「禮，天子靈臺，以考觀天人之際，陰陽之會也，揆星度之驗，徵氣朔之瑞應，原神明之變化，為萬姓獲福於天。」然則靈臺王者之制，楚子僭天子而為之，楚語載其「願得諸侯與始升焉，諸侯皆距，無有至者」，亦以其僭天子之禮，而抗距之耳。文選潘安仁閑居賦注引作「闚天文」，不誤。

 
　　〔五〕　宋翔鳳曰：「本缺『疾之手』三字，依別本補。」唐晏曰：「按『棄』下當是『疾』字，謂平王也。」按：史記楚世家：「十二年春，楚靈王樂乾谿不能去也，國人苦役。初，靈王會兵於申，僇越大夫常壽過，殺蔡大夫觀起，起子從亡在吳，乃勸吳王伐楚，為閒越大夫常壽過而作亂，為吳閒，使矯公子棄疾命召公子比於晉，至蔡，與吳、越兵欲襲蔡，令公子比見棄疾，與盟於鄧，遂入殺靈王太子祿，立公子比為王，公子子晳為令尹，棄疾為司馬。先除王宮。觀從從師于乾谿，令楚眾曰：『國有王矣。先歸，復爵邑田室；後者遷之。』楚眾皆潰，去靈王而歸。靈王聞太子祿之死也，自投車下而曰：『人之愛子，亦如是乎？』侍者曰：『甚是。』王曰：『余殺人之子多矣，能無及此乎！』右尹曰：『請待於郊以聽國人。』王曰：『眾怒不可犯。』曰：『且入大縣，而乞師於諸侯。』王曰：『皆叛矣。』又曰：「且奔諸侯，以聽大國之慮。』王曰：『大福不再，祗取辱耳。』於是王乘舟將欲入鄢。右尹度王不用其計，懼俱死，亦去王亡。靈王於是獨徬徨山中，野人莫敢入王。王行遇其故鋗人，謂曰：『為我求食，我已不食三日矣。』鋗人曰：『新王下法，有敢饟王從王者，罪及三族，且又無所得食。』王因枕其股而臥，鋗人又以土自代逃去，王覺而弗見，遂飢弗能起。芋尹申無宇之子申亥曰：『吾父再犯王命，王弗誅，恩孰大焉！』乃求王，遇王飢於釐澤，奉之以歸。夏五月癸丑，王死申亥家。」按：左傳作「王縊于芋尹申亥」。

 
　　〔六〕　淮南墬形篇：「正中冀州曰中土。」高誘注：「冀，大也。四方之主，故曰中土也。」案：冀州，古以為中州，中土與中州同義。穀梁傳桓公五年：「鄭，同姓之國也，在乎冀州。」楊士勛疏：「冀州者，天下之中州，自唐、虞及夏、殷皆都焉。則冀州是天子之常居。以鄭近王畿，故舉冀州以為說。故鄒衍著書云：『九州之內，名曰赤縣。』赤縣之畿，從冀州起。故後王雖不都冀州，亦得以冀州言之。」

 
　　〔七〕　聖人，謂周公也。

 
　　〔八〕　公羊傳文公九年：「繼文王之體，守文王之法度。」史記外戚世家：「繼體守文之君。」索隱：「按繼體，謂非創業之主，而是嫡子繼先帝之正體而立者也。」正義：「繼體，謂嫡子繼先祖者也。」按：文又見漢書外戚傳，師古曰：「繼體，謂嗣位也。」

 
　　〔九〕　唐晏曰：「按：莊公以善射聞，不聞其多力，此亦可備異聞。」

 
　　〔一０〕論語先進：「由也兼人，故退之。」集解：「鄭曰：『子路務在勝尚人。』」漢書韓信傳：「受辱於跨下，無兼人之勇。」

 
　　〔一一〕公羊傳莊公九年：「九月，齊人取子糾殺之。其取之何？內辭也，脅我，使我殺之也。其稱子糾何？貴也。其貴奈何？宜為君者也。」又穀梁傳：「九月，齊人取子糾殺之。外不言取，言取，病內也。取，易辭也，猶曰取其子糾而殺之云爾。十室之邑，可以逃難，百室之邑，可以隱死，以千乘之魯，而不能存子糾，以公為病矣。」楊士勛疏：「是其貴，故以子某稱之，如子般、子野之類也。」

 
　　〔一二〕唐晏曰：「按國侵地奪，以洙、泗為境，當指乾時之敗，及冬浚洙也。穀梁傳曰：『浚洙者，著力不足也。』」

 
　　<span class="q">　　夫世人不學詩、書〔一〕，存仁義，尊〔二〕聖人之道，極經藝〔三〕之深，乃論不驗〔四〕之語，學不然〔五〕之事，圖天地之形，說災變之異〔六〕，乖先〔七〕王之法，異聖人之意，惑學者之心，移眾人之志，指天畫地〔八〕，是非世事，動人以邪變，驚人以奇怪，聽之者若神，視〔九〕之者如異〔一０〕；然猶不可以濟於厄而度其身〔一一〕，或觸罪□□〔一二〕法，不免於辜戮〔一三〕。故事不生於法度，道不本於天地，可言而不可行也，可聽而不可傳也，可□〔一四〕翫而不可大用也。</span>

 
　　〔一〕　淮南子脩務篇：「誦詩、書者，期於通道略物。」高誘注：「略，達；物，事也。」

 
　　〔二〕　「尊」，宋翔鳳曰：「本缺一字，依別本補。」

 
　　〔三〕　「經藝」，宋翔鳳本作「經義」，肊改。本書道基篇：「聖人防亂以經藝。」

 
　　〔四〕　淮南子氾論篇：「不用之法，聖王弗行。不驗之語，聖王弗聽。」鹽鐵論相刺篇：「今儒者釋耒耜而學不驗之語。」

 
　　〔五〕　漢書司馬相如傳下：「衛使者不然。」張揖注曰：「不然之變也。」文選司馬長卿喻巴蜀檄同。又五行志中：「如有不然，老母安得處所。」不然，謂非常之變。墨子辭過：「府庫實滿，足以待不然。」

 
　　〔六〕　「災變之異」，天一閣本作「災異之變」。唐晏曰：「一本作『災變之異』。」

 
　　〔七〕　「乖先」，宋翔鳳曰：「本缺二字，依子彙補，別本『乖』作『弃』。」案：唐本有此二字，彙函作「紊先」。

 
　　〔八〕　史記魏其武安侯列傳：「武安曰：『天下幸而安樂無事，蚡得為肺腑，所好音樂狗馬田宅，蚡所愛倡優巧匠之屬；不如魏其、灌夫，日夜招聚天下豪桀壯士與議論，腹誹而心謗，不仰視天而俯畫地，辟倪兩宮間，幸天下有變，而欲有大功。』」集解：「張晏曰：「視天，占三光也。畫地，知分野所在也。畫地，諭欲作反事。」後漢書侯霸傳：「歆又證歲將飢凶，指天畫地，言甚剛切。」然則指天畫地亦就災異之變為言也。太平御覽七六引春秋運斗樞：「宓犧、女媧、神農，是謂三皇也。皇者，合元履中，開陰布綱，指天畫地，神化潛通。」蓋指天畫地為皇王之事，非其人而為之，斯為僭越耳。

 
　　〔九〕　「視」，唐本作「觀」，云：「一本作『視』。」

 
　　〔一０〕唐晏曰：「按世謂讖緯之說，起自哀、平；今據陸生所言，則戰國以來有之矣。故『亡秦者胡』及孔子閉房記、沙丘之說，皆讖也。」

 
　　〔一一〕器案：度謂度世。漢書景紀：「中元六年十二月，定鑄錢偽黃金棄市律。」注引孟康曰：「語曰：『金可鑄，世可度。』」風俗通義正失篇：「語曰：『金不可作，世不可度。』」抱朴子內篇黃白：「故經曰：『金可作也，世可度也。』」三國志魏書董昭傳：「上書陳末流之弊曰：『至乃相謂，今世何憂不度耶？但求人道不勤，羅之不博耳。』」楚辭遠遊集註：「度世，謂超越塵世而仙去也。」度身即度世也。

 
　　〔一二〕「□□」，宋翔鳳曰：「抄本作缺一字。」案：李本、唐本缺一字。

 
　　〔一三〕唐晏曰：「此京房、翼奉之倫所以不免。」

 
　　〔一四〕「□」，宋翔鳳曰：「別本作『小』。」

 
　　<span class="q">　　故物之所可，非道之所宜；道之所宜，非物之所可。是以制事者不可□，設道者不可通。目以精明，耳以主聽，口以別味，鼻以聞芳，手以之持，足以之行，各受一性，不得兩兼，兩〔一〕兼則心惑，二路者行窮，正心一堅，久而不忘，在上不逸，為下不傷，執一〔二〕統物，雖寡必眾，心佚情散，雖高必崩，氣泄生疾，壽命不長，顛倒無端〔三〕，失〔四〕道不行。故氣感之符，清潔明光〔五〕，情素〔六〕之表，恬暢和良，調密者固，安靜者詳〔七〕，志定心平，血脈乃彊〔八〕，秉政圖兩〔九〕，失其中央〔一０〕，戰士不耕，朝士不商，邪不奸直，圓不亂方，違戾相錯，撥剌〔一一〕難匡。故欲理〔一二〕之君，閉利門，積德之家，必無災殃〔一三〕，利絕而道著，武讓〔一四〕而德興，斯乃持久之道，常行之法也〔一五〕。</span>

 
　　〔一〕　「兩」字原缺，今據俞樾說訂補。俞樾曰：「樾謹按：『兼則心惑』，本作『兩兼則心惑』，與『二路者行窮』，相對成文。」

 
　　〔二〕　尸子分篇：「執一以靜，令名自正，令事自定。」又曰：「執一之道，去智與巧。」韓非子揚搉篇：「聖人執一以靜，使名自靜，令事自定。」呂氏春秋執一篇：「王者執一而為萬物正。……天子必執一，所以摶之也。一則治，兩則亂。」又有度篇：「先王不能盡知，執一而萬物治。使人不能執一者，物感之也。」高誘注：「感，惑也。」

 
　　〔三〕　「端」，兩京本誤「喘」。淮南子主術篇：「運轉而無端。」高誘注：「端，厓也。」

 
　　〔四〕　「失」，子彙本、唐本作「大」。兩京本、天一閣本誤「夫」。

 
　　〔五〕　「明光」，唐本作「光明」，云：「一作『明光』。」

 
　　〔六〕　史記蔡澤傳：「披心腹，示情素。」文選謝靈運還舊園作見顏范二中書詩：「夫子照情素。」李善注引蔡澤傳而釋之曰：「素猶實也。」楚辭劉向九歎：「屈情素以從事。」王注：「屈我素志，以從眾人，而承事之也。」

 
　　〔七〕　「詳」，李本、子彙本、程本、兩京本、天一閣本、彙函作「祥」。

 
　　〔八〕　唐晏曰：「自『制事者』至『久而不忘』，荀卿勸學之旨也。自『在上不逸』至『血脈乃彊』，莊子養生主之說也。漢初諸儒其學出於周、秦，亦時代為之。」

 
　　〔九〕　「圖兩」，二字中間，原缺一字，嚴可均曰：「『圖兩』中間無缺。」按：嚴說是，今從之。

 
　　〔一０〕「央」，原作「方」，唐晏曰：「按詩箋：『方，且也。』此『方』字之義。」今案：唐說迂曲，義不可通，且「中方」與下文「亂方」韻複，今輒定為「中央」。

 
　　〔一一〕「撥刺」，原作「撥剌」，李本、子彙本、程本、兩京本、天一閣本、唐本作「撥癶」，「癶」即「刺」俗別字，今從孫詒讓、唐晏說校改。孫詒讓曰：「案「撥」，「癶」之借字，「刺」當作「剌」，說文癶部云：『癶，足剌癶也，讀若撥。』刀部云：『剌，戾也。』淮南子脩務篇云：『琴或撥剌枉撓。』高注云：『撥剌，不正也。』程榮本『剌』作『癶』，尤訛。」唐晏曰：「按淮南修務訓：『撥剌枉撓。』注：『不正也。』當從剌。」

 
　　〔一二〕「理」，當是避唐諱「治」字改。

 
　　〔一三〕易坤卦文言：「積善之家必有餘慶，積不善之家必有餘殃。」

 
　　〔一四〕「讓」，唐晏曰：「當作『攘』。」不可從。

 
　　〔一五〕蘇紫溪曰：「此篇言忠誠專一者成名，二三詭隨者殆辱，筆勢縱橫開閤，抑揚婉轉，如大鵬鼓翼，天風迅發，一息萬里，筆力到矣。」唐晏曰：「結語乃孟子『何必曰利』之旨也。」
