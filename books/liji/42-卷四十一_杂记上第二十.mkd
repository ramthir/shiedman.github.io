---
title: 卷四十一_杂记上第二十
category: 礼记正义
author: 汉·郑玄(注), 唐·孔颖达(疏)
date: 2014-05-26 14:31:24 +0800
permalink: /books/Liji/42.html
layout: book_page
---

有三年之练冠，则以大功之麻易之，唯杖、屦不易。<span class="q">谓既练而遭大功之丧者也，练除首绖，要绖葛，又不如大功之麻重也。言练冠、易麻，互言之也。唯杖、屦不易，言其馀皆易也。屦不易者，练与大功俱用绳耳。<span class="q">○</span>要，一遥反。</span>

[疏]“有三”至“不易”。<span class="q">○</span>正义曰：此一经，明先有三年练冠之节，今遭大功之麻易之。先师解此，凡有三义。按《圣证论》云：“范宣子之意，以母丧既练，遭降服大功则易衰。以母之既练，衰八升，降服大功，衰七升，故得易之，其馀则否。贺玚之意，以三等大功，皆得易三年练衰。其三等大功，衰虽七升、八升、九升之布，有细於三年之练衰，以其新丧之重，故皆易之。”皇氏云：“或不易。”庾氏之说，唯谓“降服大功，衰得易三年之练，其馀七升、八升、九升之大功，则不得易三年之练”。今依庾说。此大功者，时据降服大功也。故下文云“而祔兄弟之殇”，虽论小功之兄弟，而云降服，则知此大功之麻易，据殇也。<span class="q">○</span>“有三年之练冠”者，谓遭三年之丧，至练时之冠，以首绖已除，故特云冠。<span class="q">○</span>“则以大功之麻易之”者，初死者是降服大功，则以此大功之麻，易三年之练。<span class="q">○</span>“唯杖、屦不易”者，言大功无杖，无可改易；三年练，与大功初丧同是绳屦，故杖，屦不易。<span class="q">○</span>注“谓既”至“绳耳”<span class="q">○</span>正义曰：云“练除首绖”者，《閒传》文。首绖既除，故著大功麻绖。云“要绖葛，又不如大功之麻重也”者，斩衰既练，要绖与大功初死要绖粗细同。斩衰是葛，大功是麻，故云“要绖葛，又不如大功之麻重也”。云“言练冠、易麻，互言之也”者，麻谓绖带。大功言绖带，明三年练亦有绖带；三年练云冠，明大功亦有冠，是大功冠与绖带易三年冠及绖带，故云“互言之”。云“唯杖、屦不易，言其馀皆易也”者，经既言冠言麻，以明换易，又云“杖、屦不易”，则知衰亦在易中，故言“其馀皆易”，谓冠也，要带也，衰也，言悉易也。然练之首绖除矣，无可易也；又大功无杖，亦无可易也，而云“易”与“不易”者，因其馀有易者连言之。



有父母之丧，尚功衰，而附兄弟之殇，则练冠附於殇，称“阳童某甫”，不名，神也。<span class="q">此兄弟之殇，谓大功亲以下之殇也。斩衰、齐衰之丧练，皆受以大功之衰，此谓之功衰。以是时而祔大功亲以下之殇，大功亲以下之殇轻，不易服。冠而兄为殇，谓同年者也。兄十九而死，己明年因丧而冠。阳童，谓庶殇也。宗子则曰阴童。童，未成人之称也。某甫，且字也。尊神不名，为之造字。<span class="q">○</span>衰，七雷反。冠，古乱反。称，尺证反。</span>

[疏]“有父”至“神也”。<span class="q">○</span>正义曰：此一经明已有父母之丧，既练之后，得祔兄弟小功之殇。“尚功衰”者，衰谓三年练后之衰，升数与大功同，故云功衰。今已有父母之丧，犹尚身著功衰。今兄弟有殇，在小功者当须祔祭，故云“而祔兄弟之殇”。“则练冠祔於殇”者，小功以下既轻，不合改练时之服，则身著练冠，祔祭於殇。<span class="q">○</span>“称童子某甫，不名，神也”者，当祔祭此殇之时，其祝辞称此殇曰“阳童”，又称此殇曰“某甫”，所以不呼其名者，尊神之也，故为之造字，称曰“某甫”，且字也。<span class="q">○</span>注“此兄”至“造字”。<span class="q">○</span>正义曰：知“大功亲以下之殇也”者，若大功正服，则变三年之练。此著练冠，故知大功亲以下之殇。若成人合服之大功，其若长殇小功，若成人小功亲，其长殇则緦麻，皆得著此三年练冠，为之祔祭，故云“大功亲以下之殇”。言“以下”，兼小功也。己是祖之適，孙若祔大功兄弟长殇，得在祖庙。若祔小功兄弟长殇，则是祖之兄弟之后，所以得祔者，己是曾祖之適，共小功。兄弟同曾祖。今小功兄弟当祔於从祖之庙，其小功兄弟身及父是庶人，不合立祖庙，则曾祖適孙为之立坛，祔小功兄弟之长殇於从祖，立神而祭也。皇氏云：小功兄弟为士，从祖为大夫，士不可祔於大夫，当祔於大功亲以下，从祖为士，故祔小功兄若长殇於己祖庙，义亦得通。云“大功亲以下之殇轻，不易服”者，按《服问》大功殇长、中，变三年之葛，得易首绖要带，不得易服。故此祔祭者练冠也。此注诸本或误云“大功亲之下殇”，故诸儒等难郑云：“既是下殇，何得有弟冠？”范宣子、庾蔚等云：“下殇者，传写之误，非郑缪也。”云“冠而兄为殇，谓同年者也”者，此郑自难，云弟冠而兄得为殇者，谓弟与兄同年十九也。云“兄十九而死，己明年因丧而冠”者，此新死之兄，既是小功之服，不合变三年之练，而得有因丧冠者，谓己明年之初，用父母丧之练节而加冠，以后始祔兄弟也。云“阳童谓庶殇也，宗子则曰阴童，童，未成人之称也”者，《曾子问》：“庶子之殇，祭於室白，故曰阳童。宗子殇死，祭於室奥，则曰阴童。”云“某甫，且字也”者，《檀弓》云“五十以伯仲”，是正字。二十之时曰某甫，是且字，言且为之立字。云“尊神，不名，为之造字”者，以字者，冠时所有，此兄去年已死，未得有字，虽云“某甫”，是死后祔时为之造字，必造字者，以神道事之，可谓名是也。



凡异居，始闻兄弟之丧，唯以哭对可也。<span class="q">侧怛之痛，不以辞言为礼也。<span class="q">○</span>怛，旦末反。</span>其始麻，散带绖。<span class="q">与母家同也。凡丧，小敛而麻。<span class="q">○</span>散，悉但反。后“散带”皆同。</span>未服麻而奔丧，及主人之未成绖也，疏者与主人皆成之，亲者终其麻带绖之日数。<span class="q">疏者，谓小功以下也。亲者，大功以上也。疏者及主人之节则用之，其不及，亦自用其日数。</span>

[疏]“凡异”至“日数”。<span class="q">○</span>正义曰：此一节，明异居闻兄弟丧，哭及奔赴之礼。“凡异居”者，言“凡”，非一之辞，异居别所，而始闻兄弟之丧。<span class="q">○</span>“唯以哭对可也”者，初闻其丧，恻怛情重，不暇问其馀事，唯哭对使者，赴於礼可也。<span class="q">○</span>“其始麻，散带绖”者，此谓大功以上，兄弟其初闻丧，始服麻之时，散垂要之带绖。若小功以下服麻，则纠垂不散也。<span class="q">○</span>“未服麻而奔丧”者，谓闻丧未及服麻，而即奔丧。<span class="q">○</span>“及主人之未成绖也”者，谓道路既近，闻丧即来至，在主人小敛之前，故云“及主人未成绖也”。<span class="q">○</span>“疏者与主人皆成之”，者，疏谓小功以下，值主人成服之节，则与主人皆成就之。<span class="q">○</span>“亲者终其麻带绖之日数”者，亲，谓大功以上，初来奔至，虽值主人成服，未即成之，必终竟其麻带绖满依礼日数而后成服也。<span class="q">○</span>注“与居”至“而麻”。<span class="q">○</span>正义曰：按《士丧礼》小敛袭绖于序东，是凡士丧，小敛而麻也。又《士丧礼》三日绞垂，此云“始麻散带绖”，是与居家同。<span class="q">○</span>注“疏者”至“日数”。<span class="q">○</span>正义曰：知“疏者，谓小功以下”者，《丧服传》云大功以上，同居为同财，故知疏者谓小功以下。云“其不及，亦自用其日数”者，谓疏者若其及主人之节，则与主人同成服。若其不及主人之节，亦自用其依礼之日数，奔丧之后，至三日而成服也。此未奔丧而散带绖，按奔丧礼闻丧即袭绖绞带不散者，彼谓有事，故未得即奔丧，故不散带。此谓即欲奔丧，故散麻也。此经奔丧来至犹散麻，按奔丧礼闻丧则袭绖，至即绞带不散麻者，此经即来奔者，故散麻，以见尸柩故也。彼谓奔丧来迟，故注云不见尸柩，不散带也。



主妾之丧，则自祔，至於练、祥，皆使其子主之，其殡、祭不於正室。<span class="q">祔自为之者，以其祭於祖庙。</span>君不抚仆、妾。<span class="q">略於贱也。</span>

[疏]“主妾”至“仆妾”。<span class="q">○</span>正义曰：妾既卑贱，得主之者，崔氏云：“谓女君死，摄女君也。”<span class="q">○</span>“则自祔”者，以其祔祭於祖姑，尊祖，故自祔也。以其祔庙也，妾合祔於妾祖姑，若无妾祖姑，则祔於女君可也。<span class="q">○</span>“其殡祭不於正室”者，虽摄女君，犹不正適，故殡之与祭，不得在正室。庾蔚云：“妾祖姑无庙，为坛祭之。”郑云於庙者，崔氏云於庙中为坛祭之，此谓“摄女君”。若不摄女君之妾，则不得为主，则别为坛，不在祖庙中，而子自主之也。



女君死，则妾为女君之党服。摄女君，则不为先女君之党服。<span class="q">妾於女君之亲，若其亲然。<span class="q">○</span>为，于伪反，下注并同。</span>

[疏]“女君”至“党服”。<span class="q">○</span>正义曰：“女君死，则妾为女君之党服”者，贺玚云：“虽是徒从而抑妾，故为女君党服，防觊觎也。摄女君，则不为先女君之党服者，以摄女君差尊，故不为先女君之党服也。”



闻君弟之丧，大功以上，见丧者之乡而哭。<span class="q">奔丧节也。</span>適兄弟之送葬者，弗及，遇主人於道，则遂之於墓。<span class="q">言骨肉之亲，不待主人也。</span>凡主兄弟之丧，虽疏，亦虞之。<span class="q">丧事虞祔乃毕。</span>

[疏]“闻兄”至“虞之”。<span class="q">○</span>正义曰：此一节明奔兄弟丧之法。<span class="q">○</span>“见丧者之乡而哭”者，谓此亲兄弟、同气及同堂兄弟也。《奔丧礼》云：“齐衰望乡而哭，大功望门而哭。”此云“大功以上，见丧者之乡而哭”者，卢云“谓降服大功者也”，郑无别辞，当同卢也。若如此，则兄弟之名，通轻重也。<span class="q">○</span>“適兄弟之送葬”者，此兄弟，通緦小功也。適，往也。谓往送五服之亲丧而不及者，谓往送不及丧柩在家。<span class="q">○</span>“遇主人於道”者，主人是亡者之子，谓孝子葬竟已还，而此往送葬之人，与孝子於路相逢值也。“则遂之於墓”者，虽孝子已还，而此送葬之人不及者，不得随孝子而归，仍自独往於墓也。<span class="q">○</span>“凡主兄弟之丧，虽疏亦虞之”者，此疏谓小功、緦麻，丧事虞祔乃毕，虽服緦、小功之疏，彼既无主，故疏緦、小功者亦为之主虞祔之祭。按《小记》云：“大功者，主人之丧有三年者，则必为之再祭。”郑注云：“小功、緦麻，为之练祭可也。”与此不同者，彼承大功有三年者，此则緦小功有三年者，故至小祥，同於三年，故主虞祔也。今此言疏者亦虞，但虞者谓无服者，朋友相为亦虞祔也。故熊氏云：“主丧者於死者无服，谓袒免以外之兄弟。”<span class="q">○</span>注“丧事虞祔乃毕”。<span class="q">○</span>正义曰：经云“虞”，而注连言“祔”者，以祔与虞相近，故连言之。



凡丧服未毕，有吊者，则为位而哭，拜，踊。<span class="q">客始来，主人不可以杀礼待之。<span class="q">○</span>杀，色界反。</span>

[疏]“凡丧”至“拜踊”。<span class="q">○</span>正义曰：“凡丧服未毕”者，是丧服将终，但未毕了，犹有馀日未满，其礼以杀。若有人始来吊，当为位哭，踊，不以杀礼而待新吊之宾也。言“凡”者，五服悉然。



大夫之哭大夫，弁绖。大夫与殡，亦弁绖。<span class="q">弁绖者，大夫锡衰相吊之服也，如爵弁而素加环绖曰弁绖。<span class="q">○</span>与音预。</span>

[疏]“大夫”至“弁绖”。<span class="q">○</span>正义曰：“大夫之哭大夫，弁绖”者，此谓成服以后，大夫往吊哭大夫，身著锡衰，首加弁绖。<span class="q">○</span>“大夫与殡，亦弁绖”者，此谓未成服之前，故与殡之时，首亦加弁绖，其馀则异，身著当时所服之服，故《士丧礼》注云：“主人成服之后，往则锡衰。主人未成服，君亦不锡衰，则著皮弁服也。”若此，大夫主人未成服之前，身亦皮弁服而弁绖也。若主人未小敛之前，则吉服而往，不弁绖也。<span class="q">○</span>注“弁绖”至“服也”。<span class="q">○</span>正义曰：按礼：主人未成服之前，小敛之后，大夫著弁绖，而衣皮弁服。此云“弁绖，大夫锡衰相吊”者，如郑此意，则经云大夫之哭大夫弁绖，经据主人成服之后，故云“大夫锡衰相吊之服”。但文在“大夫与殡”之上，故南北诸儒皆以此“大夫之哭大夫，弁绖”是二敛之间，怪其郑注云“锡衰”，所以各为异说。今谓“大夫之哭大夫”，广解成服之后，於义无妨，但既成服之后，又卻明与殡之前理，亦既殡。



大夫有私丧之葛，则於其兄弟之轻丧则弁绖。<span class="q">私丧，妻子之丧也。轻丧，緦麻也。大夫降焉，吊服而往，不以私丧之末临兄弟。</span>

[疏]正义曰：“私丧之葛”者，谓妻子之丧，至卒哭，以葛代麻之后，是私丧之葛。<span class="q">○</span>“则於其兄弟之轻丧则弁绖”者，於此之时，遭兄弟之轻丧緦麻，亦著吊服，弁绖而往，不以私丧之末临兄弟也。若成服之后，则锡衰，未成服之前，身著素裳，而首服弁绖也。<span class="q">○</span>注“私丧”至“兄弟”。<span class="q">○</span>正义曰：既言“私丧”，故知谓妻子之丧也。“葛”，谓卒哭后也。“兄弟轻丧”，谓緦麻也。大夫降一等，虽不服以骨肉之亲，不可以妻子之末服而往哭之，故服弁绖也。



为长子杖，则其子不以杖即位。<span class="q">辟尊者。</span>

[疏]“为长”至“即位”。<span class="q">○</span>正义曰：父“为长子杖，则其子不以杖即位”者，其子，长子之子，祖在不厌孙，其孙得杖，但与祖同处，不得以杖即位，辟尊者。



为妻，父母在，不杖，不稽颡。<span class="q">尊者在，不敢尽礼於私丧也。<span class="q">○</span>稽，徐音启。颡，桑党反。</span>

[疏]“为妻”至“稽颡”。<span class="q">○</span>正义曰：此谓適子为妻，父母见存，不敢为妻杖，又不可为妻稽颡。故云“不杖，不稽颡”。按《丧服》云：“大夫为適妇为丧主。”父为己妇之主，故父在，不敢为妇杖。若父没，母在，不为適妇之主。所以母在不杖者，以父母尊同，因父而连言母。父没，母存，为妻虽得杖，而不得稽颡，以杖与稽颡文连，不杖属於父在，不稽颡文属母在，故云：“父母在，不杖，不稽颡。”而《礼论》范宣子申云：“有二义，一者生存为在，二者旁侧为在。此云母在，谓在母之侧，为妻不杖。故《问丧》云：‘则父在不敢杖矣，尊者在故也。’郑云：‘父在不杖，谓为母。’按为母则削杖，而云父在不杖，谓为母也，是父在谓在侧之在，若《论语》云‘君在，踧踖如也’。”此范氏之释，其义可通。但父母在之文相连为一，而父为存在之在，母为在侧之在。又《小记》云：“父在，庶子为妻，以杖即位。”然庶子岂得父见在则？庶子为妻，得以杖即位乎？是范义未安也。今见具载之。



母在，不稽颡。稽颡者，其赠也，拜。<span class="q">言独母在，於赠，拜，得稽颡，则父在，赠，拜，不得稽颡。</span>

[疏]正义曰：前明父母俱在，故不杖、不稽颡。此明父没母在，为妻得有稽颡、不稽颡二义。“母在，不稽颡”者，谓母在，为妻子寻常拜宾之法也。<span class="q">○</span>“稽颡者，其赠也，拜”者，但父没母在，稍降杀於父，故为妻得有稽颡。稽颡之时，其稽颡者，有他人以物来赠己，其恩既重，其谢此赠之人时，为拜，得稽颡，故云“其赠也，拜”，於此拜时，而得稽颡。



违诸侯，之大夫，不反服。违大夫，之诸侯，不反服。<span class="q">其君尊卑异也。违，犹去也。去诸侯，仕诸侯；去大夫，仕大夫，乃得为旧君服。</span>

[疏]“违诸”至“反服”。<span class="q">○</span>正义曰：违，去也。去诸侯，谓不便其君及辟仇也。之，往也。己若本是诸侯臣，如去往仕大夫，此是自尊適卑，若旧君死，则此臣不反服也。言“不反”者，谓今仕卑，臣不可反服於前之尊君也。<span class="q">○</span>“违大夫，之诸侯，不反服”者，此谓本是大夫臣，今去，仕诸侯，此是自卑適尊，若犹服卑君，则为新君之耻也，故亦不反服旧君也。<span class="q">○</span>注“其君”至“君服”。<span class="q">○</span>正义曰：郑以经尊卑不敌，不反服。若所仕敌，则反服旧君，服齐衰三月。



丧冠，条属，以别吉凶。三年之练冠，亦条属，右缝。<span class="q">别吉凶者，吉冠不条属也。条属者，通屈一条绳，若布为武，垂下为缨。属之冠，象大古，丧事略也。吉冠则缨、武异材焉。右缝者，右辟而缝之。<span class="q">○</span>别，徐彼列反，注同。缝音逢，注同，又扶用反。大，古音泰，下“大古”同。材，才再反，又如字，辟必亦反，下同。</span>小功以下，左。<span class="q">左辟，象吉，轻也。</span>緦冠，缲缨。<span class="q">缲当为“澡麻带绖”之“澡”，声之误也。谓有事其布以为缨。<span class="q">○</span>缲，依注音縿，所衔反。</span>

[疏]“丧冠”至“缲缨”。<span class="q">○</span>正义曰：此一节明丧冠轻重之制，各随文解之。此言吉冠则缨与武各别，丧冠则缨与武共材也。<span class="q">○</span>“条属”者，属犹著也，谓取一条绳屈之为武，垂下为缨，以著冠，故云“条属”也。吉凶既异，故云“别吉凶”也。<span class="q">○</span>“三年之练冠，亦条属，右缝”者，三年练冠，小祥之冠也。虽微入吉，亦犹条属，与凶冠不异也。吉冠则襵上，辟缝向左，左为阳，阳，吉也。而凶冠缝向右，右为阴，阴，丧所尚也。过小祥犹条属，故缝犹乡右也。<span class="q">○</span>注“别吉”至“缝之”。<span class="q">○</span>正义曰：云“吉冠不条属”也。条属者，通屈一条绳。若布为武，垂下为缨，属之冠，象大古，丧事略也”者，释“丧冠，条属”之意。云“吉冠则缨武异材焉”者，《玉藻》云“缟冠，玄武之属”，是异材也。材谓材具。<span class="q">○</span>“小功以下，左”，小功以下轻，故缝同吉，向左也。<span class="q">○</span>“緦冠缲缨”，緦衰，冠治缕不治布，冠又用澡治，緦布为缨，以轻故也。<span class="q">○</span>注“缲当”至“为缨”。<span class="q">○</span>正义曰：经之“缲”字，丝旁为之，非澡治之义，故读从《丧服小记》下“殇，澡麻带绖”之澡。云“谓有事其布以为缨”者，緦麻既有事其缕，就上缲之，是又治其布。故云“有事其布以为缨”，谓缕、布俱治。



大功以上散带。<span class="q">小功緦轻，初而绞之。</span>

[疏]“大功以上散带”。<span class="q">○</span>正义曰：小敛之后，主人拜宾，袭绖於序东。小功以下，皆绞之。大功以上，散此带垂，不忍即成之，至成服，乃绞。



朝服十五升，去其半而緦，加灰，锡也。<span class="q">緦，精粗与朝服同。去其半，则六百缕而疏也。又无事其布，不灰焉。<span class="q">○</span>朝，直遥反，后“朝服”放此，注同。去，起吕反，注同。</span>

[疏]“朝服”至“锡也”。<span class="q">○</span>正义曰：朝服精细，全用十五升布为之。<span class="q">○</span>“去其半而緦”者，緦麻於朝服十五升布之内，抽去其半，以七升半用为緦麻服之衰服也。郑注《丧服》云“去其半而緦，加丝”是也。<span class="q">○</span>“加灰，锡也”者，取緦以为布，又加灰治之，则曰锡，言锡然滑易也。<span class="q">○</span>注“又无事其布，不灰焉”。<span class="q">○</span>正义曰：经云“去其半而緦”，始云“加灰”、“锡”，明此緦衰不加灰、不治布故也。



诸侯相襚，以后路与冕服。先路与褒衣不以襚。<span class="q">不以己之正者施於人，以彼不以为正也。后路，贰车，贰车行在后也。<span class="q">○</span>襚音遂。</span>

[疏]“诸侯”至“以襚”。<span class="q">○</span>正义曰：“诸侯相禭”者，禭谓以物送死用也。<span class="q">○</span>“以后路与冕服”者，后路为上路之后次路也。冕服，谓上冕之后次冕也。<span class="q">○</span>“先路与褒衣不以禭”者，是己之车服之上，不可以施遗於人。以彼不以为正服所用也。



遣车视牢具。<span class="q">言车多少，各如所包遣奠牲体之数也。然则遣车载所包遣奠而藏之者与？遣奠，天子大牢，包九个；诸侯亦大牢，包七个；大夫亦大牢，包五个；士少牢，包三个。大夫以上乃有遣车。<span class="q">○</span>遣，弃战反，注同，下“遣车”、“遣奠”，皆放此。与音馀。个，古贺反，下同。</span>

[疏]“遣车视牢具”。<span class="q">○</span>正义曰：遣车，送葬载牲体之车也。牢具，遣奠所包牲牢之体，贵贱各有数也。一个为一具，取一车载之也，故云“视牢具”。<span class="q">○</span>注“言车”至“遣车”。<span class="q">○</span>正义曰：“言车多少，各如所包遣奠牲体之数也”者，以言“视牢具”，故如其数。云“然则遣车载所包遣奠而藏之者与”者，以遣车所用无文，因此视牢具，故云“载所包遣奠而藏之者与”，与，疑辞也。云“天子大牢，包九个”以下者，以《既夕礼》遣奠，用少牢以上约之，明大夫以上皆大牢。“包九个”者，以《檀弓》云“国君七个，遣车七乘”，则天子九个，遣车九乘。以下差降，义已具於下《檀弓》疏。云“大夫以上乃有遣车”者，诸侯大夫位尊，虽无三命，则有车马之赐。及天子上士三命，皆得有遣车。诸侯士以下贱，故无遣车也。



疏布輤，四面有章，置於四隅。<span class="q">輤，其盖也。四面皆有章蔽，以隐翳牢肉。四隅，椁中之四隅。<span class="q">○</span>章，本或作鄣，音同，注亦同。翳，於计反。</span>

[疏]“疏布”至“四隅”。<span class="q">○</span>正义曰：此经明载牢肉之时，因以物章蔽。“疏布輤”者，輤，盖也。以粗布为上盖，而四面有物章之。入圹，置於椁之四隅。



载粻，有子曰：“非礼也。<span class="q">粻，米粮也。<span class="q">○</span>粻，陟良反。</span>丧奠，脯醢而已。”<span class="q">言死者不食粮也。遣奠，本无黍稷。<span class="q">○</span>醢音海。</span>

[疏]“载粻”至“而已”。<span class="q">○</span>正义曰：粻，米粮也。用遣车载粻，遣亡人也。而有子讥其为失也。然《既夕》士礼有黍、稷、麦者，但遣奠之馔无黍、稷，故遣车所载遣车之奠，不合载粻。《既夕》士礼者，谓遣奠之外，别有黍稷麦丧奠脯醢而已者，此亦有子之言也，言死者不食粮，故遣奠不用黍稷，而牲体是脯醢之义也。



祭，称孝子、孝孙。丧，称哀子、哀孙。<span class="q">各以其义称。<span class="q">○</span>义称，昌升反，又尺证反。</span>

[疏]“祭称”至“哀孙”。<span class="q">○</span>正义曰：祭，吉祭也，谓自卒哭以后之祭也。吉则申孝子心，故祝辞云孝也。或子或孙，应其人也。<span class="q">○</span>“丧称哀子、哀孙”者，凶祭谓自虞以前祭也。丧则痛慕未申，故称哀也，故《士虞礼》称哀子，而卒哭乃称孝子也。



端衰，丧车，皆无等。<span class="q">丧车，恶车也。丧者衣衰及所乘之车，贵贱同。孝子於亲，一也。衣衰言端者，玄端，吉时常服，丧之衣衰当如之。<span class="q">○</span>衣衰，上於既反，下七雷反，下同。</span>

[疏]“端衰”至“无等”。<span class="q">○</span>正义曰：端衰，谓丧服上衣，以其缀六寸之衰於心前，故衣亦曰衰。端，正也。吉时玄端服，身与袂同，以二尺二寸为正，而丧衣亦如之。而今用縗缀心前，故曰“端衰”也。<span class="q">○</span>“丧车”者，孝子所乘恶车也。恶车，丧车也。等，等差也。言丧之衣衰及恶车，天子至士制度同，无贵贱等差之别也。以孝子於其亲，情如一也。<span class="q">○</span>注“丧车”至“如之”。<span class="q">○</span>正义曰：言“丧车，恶车也”者，《既夕礼》云：“主人乘恶车。”郑云：“王丧之木车也。”按郑注《巾车》“丧车凡五等”，《巾车》云：“木车，蒲蔽。”注云：“木车，不漆者，以蒲为蔽。始遭丧所乘也。”“素车，棼蔽。”注云：“素车以白土垩车。薠麻以为蔽，卒哭所乘。”“藻车，藻蔽。”注云：“以苍玉垩车，以苍缯为蔽也。既练所乘。”“駹车，雚蔽。”注云：“駹车边侧有漆饰也。以细苇席为蔽，大祥所乘。”“漆车，藩蔽。”注云：“漆车，黑车。漆席以为蔽，禫所乘。”<span class="q">○</span>云“衣衰言端者，玄端，吉时常服，丧之衣衰当如之”者，按《丧服记》：袂，二尺二寸。“袪，尺二寸”。其制正服，故云端。此云“端衰”，则与玄端同也。



大白冠、缁布之冠，皆不蕤。委武，玄、缟而后蕤。<span class="q">不蕤，质无饰也。大白冠，大古之布冠也。《春秋传》曰：“卫文公大布之衣，大白之冠。”委武，冠卷也。秦人曰委，齐东曰武。玄，玄冠也。缟，缟冠也。<span class="q">○</span>缟，古老反，又古报反，注同。卷，苦圆反。</span>

[疏]“大白”至“后蕤”。<span class="q">○</span>正义曰：大白者，古之白布冠也。缁布冠，黑布冠也。二冠无饰，故皆不蕤。此缁布冠谓大夫士之冠，故不蕤。其诸侯缁布冠则蕤，故《玉藻》云“缁布冠缋緌，诸侯之冠”是也。<span class="q">○</span>“委武，玄缟而后蕤”者，委、武皆冠卷也。秦人呼卷为委，齐人呼卷为武也。玄、玄冠也。缟，缟冠也。率、缟二冠，既有先别卷，后乃可蕤，故云“而后蕤”也。而大祥缟冠亦有蕤。何以知之？前既云“练冠，亦条属，右缝”，则知缟不条属。既别安卷，灼然有蕤也。<span class="q">○</span>注“不蕤”至“冠也”。<span class="q">○</span>正义曰：引《春秋左传》曰“卫文公大布之衣，大白之冠”者，证大白冠是布也。闵公二年冬，狄入卫，卫懿公为狄人所灭。僖二年，齐桓公救而封之。卫文公以国未道，故不充其服，自贬损，所以大白冠、大布衣也。



大夫冕而祭於公，弁而祭於己，士弁而祭於公，冠而祭於己。<span class="q">弁，爵弁也。冠，玄冠也。祭於公，助君祭也。大夫爵弁而祭於己，唯孤尔。</span>士弁而亲迎，然则士弁而祭於己可也。<span class="q">缘类欲许之也。亲迎虽亦己之事，摄盛服尔，非常也。<span class="q">○</span>迎，鱼敬反，注同。</span>

[疏]“大夫”至“可也”。<span class="q">○</span>正义曰：此一节明大夫、士公私祭服。<span class="q">○</span>“大夫冕而祭於公”者，大夫谓“孤”也。冕，絺冕也。祭於公，谓助君祭也。<span class="q">○</span>“弁而祭於己”者，弁，爵弁也。祭於己，自祭庙也。助祭为尊，故服絺冕。自祭为卑，故服爵弁。崔云：孤不悉絺冕，若王者之后及鲁之孤，则助祭用絺。若方伯之孤助祭，则以其君玄冕自祭，不可逾之也。<span class="q">○</span>“士弁而祭於公，冠而祭於己”者，弁谓爵弁也。士以爵弁为上，故用助祭也。冠玄冠为卑也，自祭不敢同助君之服，故用玄冠也。<span class="q">○</span>“士弁而亲迎，然则士弁而祭於己可也”者，作记之人，虽云“士冠而祭於己”，以己既爵弁亲迎，亲迎轻於祭，尚用爵弁，则士亦当用爵弁自祭於己庙可也。言於礼可用也。爵弁，是记者缘事类欲许之著爵弁。<span class="q">○</span>注“弁爵”至“孤尔”。<span class="q">○</span>正义曰：知“弁，爵弁也”者，与“士弁”连文，士弁祭於公，爵弁，故知大夫弁者，亦爵弁也。云“大夫爵弁而祭於己，唯孤尔”者，以《仪礼·少牢》上大夫自祭用玄冠，此亦云弁而祭於己者，与《少牢》异，故知是孤。知非卿者，以《少牢礼》有卿宾尸，下大夫不宾尸，明卿亦玄冠，不爵弁。<span class="q">○</span>注“缘类”至“常也”。<span class="q">○</span>正义曰：以祭、亲迎，事类相似。亲迎既弁，故自祭欲许其著弁，其理不可。故郑云：亲迎虽亦己之事，摄盛服尔，非常著之服。所以亲迎摄盛服者，以亲迎配偶，一时之极，故许其摄盛服。祭祀，常所供养，故须依其班序。



畅，臼以椈，杵以梧，<span class="q">所以捣郁也。椈，柏也。<span class="q">○</span>捣，丁老反。</span>枇以桑，长三尺，或曰五尺。<span class="q">枇，所以载牲体者。此谓丧祭也。吉祭，枇用棘。<span class="q">○</span>枇音匕，本亦作朼，音同，注同。长，直亮反，下同。</span>毕用桑，长三尺，刊其柄与末。<span class="q">毕，所以助主人载者。刊，犹削也。<span class="q">○</span>刊，苦干反。柄，兵命反。</span>

[疏]“畅臼”至“与末”。<span class="q">○</span>正义曰：此一节明吉凶畅及枇毕之义，各随文解之。畅，谓郁鬯也者。<span class="q">○</span>“臼以椈，杵以梧”者，谓捣鬯所用也。椈，柏也。梧，桐也。谓以柏为臼，以桐为杵，捣郁鬯用柏臼桐杵，为柏香，桐絜白，於神为宜。<span class="q">○</span>注“椈，柏也”。<span class="q">○</span>正义曰：“椈，柏”，《尔雅·释木》文。<span class="q">○</span>“枇以桑，长三尺，或曰五尺”，枇者，所以载牲体从镬，以枇升入於鼎，从鼎以枇载之於俎。<span class="q">○</span>注“此谓”至“用棘”。<span class="q">○</span>正义曰：知“谓丧祭也”者，以其用桑，故知丧祭也。云“吉祭，枇用棘”者，《特牲记》云“枇用棘心”是也。<span class="q">○</span>“毕用桑，长三尺，刊其柄与末”，主人举肉之时，则以毕助主人举肉。“用桑”者，亦丧祭故也。“刊其柄与末”，谓毕末头亦刊削之。毕既如此，枇亦当然，若吉时亦用棘。



率<img src="pic/b114.bmp">，诸侯、大夫皆五采，士二采。<span class="q">此谓袭尸之大带，率繂也。繂之不加箴功。大夫以上，更饰以五采，士以朱、绿。袭事成於带，变之，所以异於生。<span class="q">○</span>率<img src="pic/b114.bmp">，上音律，下音带，本亦作带。繂音律。箴，之金反。</span>

[疏]“率带”至“二采”。<span class="q">○</span>正义曰：此谓尸袭竟而著此带也。率谓为带也。但摄帛边而熨杀之，不加箴功，异於生也。以五采饰之，亦异於生也。大夫与诸侯同，而士二采，并异於生而尊者，可同也。然此士，天子之士也。诸侯之士则缁带，故《士丧礼》缁带。<span class="q">○</span>注“此谓”至“於生”。<span class="q">○</span>正义曰：知“袭尸之大带”者，以吉时大带，唯有朱、绿、玄华，无五采。此连上枇、毕用桑之下，则知此亦丧之大带。小敛大敛，衣数既多，有绞不可加带，故知“袭尸之大带”也。以其称率与大带同，故知是大带也。云“袭事成於带，变之，所以异於生”者，郑以袭衣与生同，唯带与生异。凡袭事著衣毕，加带乃成，故云“袭事成於带，变之，异於生也”。



醴者，稻醴也。瓮、甒、筲、衡，实见间，而后折入。<span class="q">此谓葬时藏物也。衡，当为桁，所以庪瓮、甒之属，声之误也。实见间，藏於见外、椁内也。折，承席也。<span class="q">○</span>瓮，於贡反，盛醯醢之器。甒音武，瓦器。筲，所交反，竹器。衡，依注作桁，户刚反，徐户庚反，庪也。见音间厕之间，棺衣也，注同。间如字，注同，徐古苋反。一解云：郑合见、间二字，共为覸字，音古辩反。折，之设反，注同，形如床，无足也。庪，九委反，又九伪反，徐居绮反，字亦作庋，同。</span>

[疏]“醴者”至“折入”。<span class="q">○</span>正义曰：此一经是送葬所藏之物。<span class="q">○</span>“醴者，稻醴也”者，言此醴是稻米所为。<span class="q">○</span>“瓮”者，盛醯、醢。<span class="q">○</span>“甒”者，盛醴、酒。<span class="q">○</span>“筲”者，盛黍、稷。<span class="q">○</span>“衡”者，以大木为桁，置於地，所以庪举於瓮、甒之属。<span class="q">○</span>“实见间”，见谓棺外之饰，言实此瓮、甒、筲等於见外、椁内二者之间，故云“实见间”。<span class="q">○</span>“而后折入”者，折谓椁上承席，实物椁内既毕，然后以此承席加於椁上。<span class="q">○</span>注“此谓”至“席也”。<span class="q">○</span>正义曰：知“葬时藏物也”者，言此瓮、甒、筲、衡等葬时所藏之物。皇氏云：“瓮、甒、筲，明器也。故实此醴与醯醢之属。”云“实见间，藏於见外椁内也”者，按《既夕礼》：“乃窆，藏器於旁，加见。”注云：“器，用器、役器也。”见，棺饰也。先言“藏器”，乃云“加见”者，“器”在“见”内也。《既夕礼》又云：“藏苞、筲於旁。”注云：“於旁者，在见外也。”不言瓮、甒、馔，相次可知。知是“藏於见外、椁内”者，则见内是用器、役器，见外是明器也。此是士礼，略，实明器耳。大夫以上，则兼有人器、明器也。人器实，明器虚。云“折，承席也”者，按《既夕礼》注云：“折犹庪也。方凿连木为之，盖如床，而缩者三，横者五，无箦。窆事毕，加之圹上，以承抗席。”是也。



重，既虞而埋之。<span class="q">就所倚处埋之。<span class="q">○</span>重，直龙反。埋，亡皆反。倚，於倚反。处，昌虑反。</span>

[疏]“重既虞而埋之”。<span class="q">○</span>正义曰：按《既夕礼》：“初丧朝祢庙，重止于门外之西，不入。”重不入者，谓将乡祖庙，若过之然，故不入。明日自祢庙随至祖庙庭，厥明将出之时，“重出自道，道左倚之”。郑注云：“道左，主人位。”此注“就所倚之处埋之”，谓於祖庙门外之东也。



凡妇人，从其夫之爵位。<span class="q">妇人无专制，生礼死事，以夫为尊卑。</span>小敛、大敛、启，皆辩拜。<span class="q">嫌当事，来者终不拜，故明之也。此既事，皆拜。<span class="q">○</span>辩音遍。</span>

[疏]“小敛”至“辩拜”。<span class="q">○</span>正义曰：礼：凡当大敛、小敛及启攒之时，唯有君来，则止事而出拜之。若他宾客至，则不止事。事竟，乃即堂下之位，悉遍拜，故云“皆辩拜”也。<span class="q">○</span>注“嫌当”至“皆拜”。<span class="q">○</span>正义曰：嫌当三事终竟不拜，故明竟即拜也。云“此既事，皆拜”者，皆拜即此云辩拜三事也。然若士当事，而大夫至，则士亦为大夫出也。故《杂记》下云“当袒，大夫至，虽当踊，绝踊而拜之。反，改成踊，乃袭”是也。



朝夕哭，不帷。<span class="q">缘孝子心欲见殡、肂也。既出，则施其〈户去〉，鬼神尚幽闇也。<span class="q">○</span>帷，位悲反，下同。肂，以二反，埋棺之坎。〈户去〉，《字林》户腊反，阖也。《纂文》云：“古阖字。”《玉篇》羌据、公答二反，皆云闭也。</span>

[疏]“朝夕哭，不帷”。<span class="q">○</span>正义曰：孝子心欲见殡，故当朝夕进入庙门内哭位之时，除去殡宫帷也。哭竟，则帷之。<span class="q">○</span>注“既出，则施其〈户去〉”。<span class="q">○</span>正义曰：按《士丧礼》：“君使人吊，彻帷。”郑云：“彻帷，〈户去〉之事毕，则下之。”郑此注会《仪礼》注也，则〈户去〉是褰举之名。初哭，则褰举，事毕，则施下之。



无柩者，不帷。<span class="q">谓既葬也。棺柩已去，鬼神在室，堂无事焉，遂去帷。<span class="q">○</span>去，起吕反。</span>

[疏]“无柩者，不帷”。<span class="q">○</span>正义曰：无柩，谓葬后也。神主祔庙还在室，则在堂无事，故不复用帷也。



君若载而后吊之，则主人东面而拜，门右北面而踊，出待，反而后奠。<span class="q">主人拜、踊於宾位，不敢迫君也，君即位车东。出待，不必君留也。君反之，使奠。</span>

[疏]“君若”至“后奠”。<span class="q">○</span>正义曰：谓君来吊臣之葬，臣丧朝庙，柩已下堂，载在柩车，而君吊之，故云“君若载而后吊之”。<span class="q">○</span>“则主人东面而拜”者，君既吊位於车东，故主人在车西东面而拜。<span class="q">○</span>“门右北面而踊”者，门，谓袒庙门也。右，西边也。若门外来，则右在东。若门内出，右在西。此据车出家，故右在西。孝子拜君竟，从位立近门内西边北面而哭踊，为礼也。<span class="q">○</span>“出待”者，孝子哭踊毕，而先出门待君者。君来则出门拜迎，君去则出门拜送也。今君入临，吊事竟，便应去，不敢必君之久留，故孝子先出，待君出。<span class="q">○</span>“反而后奠”者，反，谓君来未去，使人命孝子反还丧所也。“而后奠”者，凡君来必设奠，告柩知之也。或云：此谓在庙载柩车时也。奠，谓反设袒奠也。



子羔之袭也。茧衣裳与税衣、纁袡为一，素端一，皮弁一，爵弁一，玄冕一。曾子曰：“不袭妇服。”<span class="q">茧衣裳者，若今大衤属也。纩为茧，缊为袍，表之以税衣，乃为一称尔。税衣，若玄端而连衣裳者也。大夫而以纁为之缘，非也。唯妇人纁袡。礼以冠名服，此袭其服，非袭其冠。曾子讥“袭妇服”而已。玄冕，又大夫服，未闻子羔曷为袭之。玄冕，或为为玄冠，或为玄端。<span class="q">○</span>茧，古典反。税，他唤反，注同。纁，许云反。柟，字又作袡，而占反。裳，下襈也，王肃云：“妇人蔽膝也。”衤属音烛。絖，字又作纩，音旷。缊，于粉反。袍，薄劳反。称，尺证反，下放此。缘，悦绢反。</span>

[疏]“子羔”至“妇服”。<span class="q">○</span>正义曰：此明大夫死者袭衣称数也。<span class="q">○</span>“茧衣裳”者，纩为茧，谓衣裳相连，而绵纩著之也。<span class="q">○</span>“与税衣”者，税谓黑衣也。若玄端而连衣裳也。玄端多种，今衣裳连是玄端，玄端，玄裳也。<span class="q">○</span>“纁袡为一”者，纁，绛也。袡，裳下缘撚也。以绛为缘，故云“税衣、纁袡”也。茧衣既亵，故用税衣表之，合为一称，故云“茧衣裳与税衣、纁袡为一”也。<span class="q">○</span>“素端一”者，此第二称也。以服既不亵，并无复别衣表之也。卢云：“布上素下皮弁服。”贺玚云：“以素为衣裳也。”<span class="q">○</span>“皮弁一”者，第三称也。十五升白布为衣，积素为裳也。<span class="q">○</span>“爵弁一”者，第四称也。玄衣，纁裳也。<span class="q">○</span>“玄冕一”者，第五称也。大夫之上服也。<span class="q">○</span>“曾子曰：不袭妇服”者，曾子非之。纁袡是妇人之服，而子羔袭用之，故曾子讥之。依礼不合袭妇人之服。<span class="q">○</span>注“茧衣”至“袭之”。<span class="q">○</span>正义曰：“礼以冠名服，此袭其服，非袭其冠”者，郑恐经云“皮弁”“爵弁”，但云冠，不云服，恐袭其冠，不袭其服，故云“以冠名服，此袭其服，非袭其冠”。云“曾子讥袭妇服而已”者，郑意以曾子但讥妇服而已，不讥其著玄冕之服，是子羔合著玄冕。子羔为大夫，无文，故注云：“未闻子羔曷为袭之。”



为君使而死，公馆复，私馆不复。公馆者，公宫与公所为也。私馆者，自卿大夫以下之家也。<span class="q">公所为，君所作离宫别馆也。<span class="q">○</span>为，于伪反，又如字。使，色吏反。复音伏。馆，本亦作观，音同。</span>公七踊，大夫五踊，妇人居间，士三踊，妇人皆居间。<span class="q">公，君也。始死及小敛、大敛而踊，君、大夫、士一也，则皆三踊矣。君五日而殡，大夫三日而殡，士二日而殡。士小敛之朝不踊，君、大夫大敛之朝乃不踊。妇人居间者，踊必拾，主人踊，妇人踊，宾乃踊。<span class="q">○</span>拾，其劫反，下同。</span>

[疏]“公七”至“居间”。<span class="q">○</span>正义曰：此一经明诸侯至士初死、在室、殡踊节及明贵贱踊数也。公、诸侯去死日五日而殡，则合死日六日也。<span class="q">○</span>“七踊”者，始死一踊，明日袭之时又一踊。袭明日朝、又明日小敛朝一踊，为四也。其日晚小敛时又一踊，是小敛日再踊，就於前三日为五也。小敛明日朝又踊，为六也。至明日大敛之朝不踊，当大敛时乃踊，凡为七踊也。<span class="q">○</span>“大夫五”者，大夫三日殡，合死日为四日。始死一，明日袭朝一，又明日小敛日再，小敛明日大敛，凡五也。<span class="q">○</span>“士三”者，士三日殡，合死日数也。始死一，小敛朝不踊，至小敛时一，又明日大敛一，是凡三也。<span class="q">○</span>“妇人皆居间”者，谓妇人与丈夫更踊也。男子先踊，踊毕而妇人踊，踊毕，宾乃踊。妇人居宾主之中间也。又云“皆居间”者，言皆於贵贱，妇人悉居宾主间也。然亲始死及动尸、举柩，哭踊无数。今云七、五、三者，谓为礼有节之踊。每踊辄三者，三为九而谓为一也。



公袭：卷衣一，玄端一，朝服一，素积一，纁裳一，爵弁二，玄冕一，褒衣一，朱绿带，申加大带於上。<span class="q">朱绿带者，袭衣之带，饰之杂以朱绿，异於生也。此带亦以素为之。申，重也。重於革带也。革带以佩韨，必言重於大带者，明虽有变，必备此二带也。士袭三称，子羔袭五称。今公袭九称，则尊卑袭数不同矣。诸侯七称，天子十二称与？<span class="q">○</span>卷音衮。重，直龙反，又直用反。韨音弗。称，尺证反。</span>

[疏]“公袭”至“於上”。<span class="q">○</span>正义曰：此一经明袭用衣称卷冕之制。公袭以上服最在内者，公身贵，故以上服亲身。欲尊显加赐，故褒衣最外，而细服居中也。子羔贱，故卑服亲身也。<span class="q">○</span>“玄端一”者，贺云：“燕居之服，玄端朱裳也。”<span class="q">○</span>“朝服一”者，缁衣素裳，公日视朝之服也。<span class="q">○</span>“素积一”者，皮弁之服，公视朔之服也。<span class="q">○</span>“纁裳一”者，贺云：“冕服之裳也，亦可鷩、毳，任取中间一服也。”<span class="q">○</span>“爵弁二”者，玄衣、纁裳二通也。此是始命之服，示之重本，故二通也。招魂，君亦用爵弁服也。玄冕之下，又取一也。<span class="q">○</span>“褒衣一”者，所加赐之衣，最上，华君赐也。自卷衣至此，合爵弁二通，合九称。朱绿带者，诸侯袭尸，除五采之大带外，又别有此带，以素为之，而朱绿饰之，亦异於生时也。<span class="q">○</span>“申加大带於上”者，申，重也。谓已用此朱绿小带结束之，今重加大带於革带之上者，象生时大带也。用素为之，士则二采，大夫、诸侯皆五采饰之，故前云“率带，诸侯、大夫皆五采，士二采”。郑云：“此谓袭尸之大带也。”郑既谓前为袭尸之大带，此重言加大带，是用袭尸如一，故知前所言即此大带也。<span class="q">○</span>注“朱绿”至“称与”。<span class="q">○</span>正义曰：云“朱绿带者，袭衣之带，饰之杂以朱绿，异於生也”者，此带既非革带，又非大带，只是衣之小带。衣之小带用素，故云“亦以素为之”。云“申，重也”者，《释诂》文。云“重於革带也”者，谓於革带之上，重加此大带。知非对小朱绿带为重者，以朱绿小带散在於衣，非是总束其身。若总束其身，唯有革带大带，故知对革带为重者。云“必言重加大带者，明虽有变，必备此二带也”者，解经文“申加”之字。既无革带，又加大带云“申”者，何以革带必见革带与大带者，明虽有变，必备此二带。云“士袭三称以下”者，郑欲历明天子、诸侯以下袭之数，《士丧礼》袭三称，前文子羔袭五称，此文公袭九称，是尊卑袭数不同。唯天子、诸侯无文，故约之，云“诸侯七称，天子十二称与”。与者，疑辞也。



小敛，环绖，公、大夫、士一也。<span class="q">环绖者，一股，所谓缠绖也。士素委貌，大夫以上素爵弁，而加此绖焉，散带。<span class="q">○</span>缠，直连反。</span>

[疏]“小敛”至“一也”。<span class="q">○</span>正义曰：环绖，一股而缠也。亲始死，孝子去冠，至小敛不可无饰。士素委貌，大夫以上素弁，而贵贱悉得加於环绖，故云“公、大夫、士一也”。<span class="q">○</span>注“环绖”至“散带”。<span class="q">○</span>正义曰：知以“一股，所谓缠绖”者，若是两股相交，则谓之绞。今云环绖，是周回缠绕之名，故知是一股缠绖也。又郑注《弁师》云：“环绖者，大如緦之麻绖，缠而不纠。”今此所谓彼经注也。知“士素委貌”者，武叔投冠括发，诸侯之大夫当天子之士也。云“大夫以上，素爵弁”者，《杂记》云：“大夫与殡亦弁绖，以大夫与他殡尚弁绖，则天子弁绖明矣。”诸侯以上尊，固宜弁绖。



公视大敛，公升，商祝铺席，乃敛。<span class="q">《丧大记》曰：“大夫之丧，将大敛，既铺绞、紟、衾，君至。”此君升乃铺席，则君至为之改，始新之也。<span class="q">○</span>铺，普吴反，一音升胡反，又音敷。紟，其鸩反。绞，户交反。为，于伪反。</span>

[疏]“公视”至“乃敛”。<span class="q">○</span>正义曰：公，君也。明君临臣丧大敛礼也。<span class="q">○</span>“公升，商祝铺席，乃敛”者，“公升”，谓君来升堂时。商祝，主敛事者也。此臣丧，大敛，君来至之前，主人既已铺席，布绞、紟、衾，闻君将来至，则主人彻去之。此君至，升堂，而商祝更铺席，待君至乃敛也。所以然者，重荣君来，为新之也。亦示若事由君也。



鲁人之赠也，三玄二纁。广尺，长终幅。<span class="q">言失之也。《士丧礼》下篇曰：“赠用制币，玄纁束帛。”<span class="q">○</span>广，古旷反。长，直亮反。幅，方服反。</span>

[疏]“鲁人”至“终幅”。<span class="q">○</span>正义曰：记鲁失也。赠，谓以物送亡人於椁中也。赠别用玄纁束帛，三玄二纁，故《既夕礼》曰“赠用制币，玄纁束”。今鲁人虽三玄二纁，而用广尺，长终幅，不复丈八尺，则失礼也。



吊者即位于门西，东面。其介在其东南，北面西上，西於门。<span class="q">宾立门外，不当门。<span class="q">○</span>介音界，后皆同。</span>主孤西面。<span class="q">立於阼阶下。</span>相者受命曰：“孤某使某请事。”客曰：“寡君使某，如何不淑！”<span class="q">受命，受主人命以出也。不言摈者，丧无接宾也。淑，善也。如何不善，言咀艽之甚，使某吊。<span class="q">○</span>相，悉亮反，下皆同。</span>相者入告，出曰：“孤某须矣。”<span class="q">称其君名者，君薨，称子某，使人知適嗣也。须矣，不出迎也。<span class="q">○</span>適，丁历反。</span>吊者入，主人升堂，西面。吊者升自西阶，东面，致命曰：“寡君闻君之丧，寡君使某，如何不淑！”子拜稽颡，吊者降，反位。<span class="q">子，孤子也。降反位者，出反门外位。无“出”字，脱。</span>

[疏]“吊者”至“反位”。<span class="q">○</span>正义曰：自此以下终於篇末，明诸侯相吊含赠赗之礼，今各随文解之。从此至反位，明吊礼。<span class="q">○</span>“吊者即位於门西”者，谓主国大门之西。<span class="q">○</span>“其介在其东南，北面西上”者，以其凶事，异於吉，故介在东南，北面西上，以使在门西故也。<span class="q">○</span>“相者受命”者，相者，相主人传命者也，不称摈而言相者，郑云“丧无接宾”，故不言摈，此对例耳。若通而言之，吉事亦云相，故《司仪》云：“每门止一相。”又《大宗伯》云：“朝、觐、会、同，则为上相。”凶事亦称摈，故《丧大记》云：“君吊，摈者进。”又按《士丧礼》“宾有襚，摈者出请入告”是也。<span class="q">○</span>“出曰：孤某须矣”者，孤谓嗣子也。某为嗣子之名，必称嗣子名者，欲使使者知適嗣之名，故郑引《公羊传》云“君薨，称子某”。但《公羊》对殡之辞，称子某，此对宾之辞，故称孤某。云“须矣”者，异於吉礼，不出迎，故云须矣。<span class="q">○</span>“主人升堂，西面”者，谓从阼阶升也。知者，以吊者升由西阶故也。又下文孤降自阼阶拜之，明升亦阼阶也。《曲礼》云“升降不由阼阶”者，或大夫、士也，或平常无宾时也。<span class="q">○</span>“子拜稽颡”者，不云孤某而称子者，客既有事於殡，故称子以对殡之辞也，以下皆然。若对宾之辞，则称孤某也。



含者执璧将命曰：“寡君使某含。”相者入告，出曰：“孤某须矣。”<span class="q">含玉为璧制，其分寸大小未闻。<span class="q">○</span>含，本又作唅，《说文》作琀，同胡闇反，下同。</span>含者入，升堂致命，再拜稽颡。含者坐委于殡东南，有苇席。既葬，蒲席。降，出反位。<span class="q">言“降，出反位”，则是介也。《春秋》有既葬归含赗襚，无讥焉，皆受之於殡宫。<span class="q">○</span>襚音遂。</span>宰夫朝服，即丧屦，升自西阶，西面坐取璧，降自西阶以东。<span class="q">朝服，告邻国之礼也。即，就也。以东，藏於内也。</span>

[疏]“含者”至“以东”。<span class="q">○</span>正义曰：此一经明含礼。<span class="q">○</span>“执璧”者，含玉为璧制。郑云：“分寸大小未闻。”含之所用，已具《檀弓》疏。<span class="q">○</span>“含者坐委於殡东南，有苇席。既葬，蒲席”者，谓含者坐委所含之璧於殡之东南席上。未葬之前，有苇席承之。既葬以后，则以蒲席承之。<span class="q">○</span>注“言降”至“殡宫”。<span class="q">○</span>正义曰：“言降，出反位，则是介也”者，以此经直云“降，出反位”，不知何人反位。前文云“吊者降，反位”，则此谓含者降，反位。即吊者既为上宾，故下文云“上客临”，注云：“上客，吊者。”既为上客，明含者是介也。云“《春秋》有既葬归含赗襚，无讥焉，皆受之於殡宫”者，按《左传》隐元年“天王使宰咺来归惠公仲子之赗”，归惠公赗，缓也。《公羊》亦云：“其言来何？不及事也。”是《左氏》、《公羊》皆讥其缓。云“无讥”者，取《穀梁》之义，故文五年《穀梁》云“王使荣叔归含且赗，不言来，不周事之用也”。明宰咺言来，得周事也。是宰咺归赗，《穀梁》不讥，是既葬归含且赗，无讥也。《穀梁》所以不讥宰咺者，《释废疾》云：“平王新有幽王之乱，迁于成周，欲崇礼於诸侯，原情免之。”若无事而晚者，去来以讥之，荣叔是也。文九年，秦人来归僖公成风之襚最晚，不讥者，《释废疾》云：“以其殽败，兵无休时，君子原情。”不责晚也。<span class="q">○</span>“宰夫朝服，即丧屦”者，宰谓上卿也。言“夫”，衍字。朝服者，吉服也。必用吉服者，以邻国执玉而来。执玉不麻，故著朝服。以仍在丧，不可纯吉，故即丧屦也。此遭丧已久，故嗣子亲受礼，宰著朝服。若新始遭丧，则主人不亲受，使大夫受於殡宫，故《聘礼》云：“聘遭丧，入竟则遂也。”郑云：“遭丧，主国君薨也。”《聘礼》又云：“不筵几。”郑云：“致命不於庙，就尸柩於殡宫。”《聘礼》又云：“遭丧，将命于大夫，主人长衣练冠以受。”<span class="q">○</span>注“朝服，告邻国之礼”。<span class="q">○</span>正义曰：邻国来吊，不敢纯凶待之，而著朝服，是以吉待邻国之礼。所以必用吉服以待邻国者，以已国遭丧，他国是吉，不可以丧礼待於他国，故以吉礼待之。此吊者既为上客，又赗者是上介，则此含者、襚者当是副介、末介。但含、襚於死者为切，故在先陈之。



襚者曰：“寡君使某襚。”相者入告，出曰：“孤某须矣。”襚者执冕服，左执领，右执要；入，升堂致命曰：“寡君使某襚。”子拜稽颡。委衣于殡东。<span class="q">亦於席上所委璧之北，顺其上下。<span class="q">○</span>要，一遥反。</span>襚者降，受爵弁服而门内霤，将命，子拜稽颡如初。受皮弁服於中庭，自西阶受朝服，自堂受玄端，将命，子拜稽颡，皆如初。襚者降，出反位。<span class="q">授襚者以服者，贾人。<span class="q">○</span>霤，力救反。贾音嫁。</span>宰夫五人举以东，降自西阶，其举亦西面。<span class="q">亦西面者，亦襚者委衣时。</span>

[疏]“襚者”至“西面”。<span class="q">○</span>正义曰：此一节明襚礼。按上文含者称执璧，下文赗者称执圭，则此襚者当称执衣。不云者，文不备也。以下文云“襚者执冕服”，故於此略之。<span class="q">○</span>注“亦於”至“上下”。<span class="q">○</span>正义曰：以璧委於席上，今衣而委於席北，故云“亦於席上所委璧之北”。以经文先含而后襚，则含重而襚轻。所委殡东西面，南头为上，故云“顺其上下”，谓上者在前，下者在后。<span class="q">○</span>注“授襚者以服者，贾人”。<span class="q">○</span>正义曰：按《聘礼》有贾人，故知授襚者之服是贾人也。<span class="q">○</span>注“亦西”至“衣时”。<span class="q">○</span>正义曰：上云“委衣於殡东”，又云“受爵弁”、“受皮弁”、“玄端”，皆云“如初”，是皆在殡东西面而乡殡。今云举者“亦西面”，是亦如襚者西面也。其服重者，使执而入，爵弁受於内霤，皮弁受於中庭，朝服受於西阶，玄端受於堂。既受处不同，则陈於璧北，亦重者在南。凡诸侯相襚，衣数无文。据此，其服有五。又先路褒衣不以襚，以外无文。



上介赗，执圭将命曰：“寡君使某赗。”相者入告，反命曰：“孤某须矣。”陈乘黄大路於中庭，北辀，执圭将命。客使自下由路西，子拜稽颡。坐委於殡东南隅。宰举以东。<span class="q">辀，辕也。自，率也。下，谓马也，马在路之下，《觐礼》曰：“路下四亚之。”客给使者入，设乘黄於大路之西，客入则致命矣。使，或为史。<span class="q">○</span>赗，方凤反。孤须矣，从此尽篇末，皆无某字，有者非。乘，绳证反，注同。辀，竹由反，车辕也。</span>

[疏]“上介”至“以东”。<span class="q">○</span>正义曰：此一节明赗礼。<span class="q">○</span>“陈乘黄大路於中庭，北辀”者，乘黄，谓马也。大路，谓车也。陈四黄之马於大路之西，於殡宫中庭。北辀者，谓大路辀辕北乡也。<span class="q">○</span>“客使自下由路西”者，客使，谓使客之从者也。为客所使，故曰客使也。自，率也。下，犹马也。由，在也。路即大路也。陈路北辕既竟，赗客执圭升堂致命，而客之从者，率马设在车之西也。马云客使设之，则大路亦使设之也。<span class="q">○</span>注“辀辕”至“命矣”。<span class="q">○</span>正义曰：“自，率也”者，按《尔雅·释诂》文“率，自也”。展转相训，是自得为率。云“下，谓马也”者，凡陈车马，马在车下，故云“下，谓马也”。引《觐礼》曰“路下四亚之”者，证马为下也。四亚之谓马四匹，亚次路车也。云“客给使者入，设乘黄於大路之西”者，解经中“客使自下由路西”也。但丧礼车马以属主人，故路在东，统於主人也。若寻常吉礼，车马为宾而设，则路在马西，故《觐礼》“路下四亚之”，注云“亚之，次车而东”，是车在西，统於宾也。按《既夕礼》车以西为上者，彼谓死人而设於鬼神之位。凡赗，隐元年《公羊传》云：“赗者，盖以马，以乘马、束帛、车马曰赗，货财曰赙，衣被曰襚。”《穀梁》云：“乘马曰赗，衣衾曰襚，贝玉曰含，钱财曰赙。”按《既夕礼》云“赗马两，无车”者，士卑，不合有车。何休云：“周制，谓士无车。”非也。此《礼记》“陈乘黄大路”，则周制有车。《穀梁》直云“乘马曰赗”，无车者，文不备也。散而言之，车马亦曰襚，故前文云“诸侯相襚以后路”是也。此无赙，赙是加厚，非常故也。故《宰夫》注云“其间加恩厚，则有赙焉”。虽有货，亦有马，故《少仪》云“赙马不入庙门”是也。《既夕》有赠者，赠施於死，必及葬节。此未必一当葬时。赗，《既夕》有“奠”，此无奠者，以奠主於亲者，故《既夕礼》云“兄弟赗奠，所知则赗而不奠”。此诸侯相於既疏，故无奠。按《释废疾》云：“天子於诸侯，含之，赗之；诸侯於卿大夫，如天子於诸侯；诸侯於士，如天子於诸侯臣，襚之，赗之；天子於二王之后，含为先，襚则次之，赗为后；诸侯相於，如天子於二王后。”郑知天子於二王后含、襚、赗者，为约此《杂记》两诸侯相敌，明天子於二王后亦相敌也。知诸侯亦然者，约《杂记》文。郑知天子於诸侯含、赗者，约文五年“荣叔归含且赗”，三《传》但讥兼礼，不讥其数是也。郑知天子於诸侯臣襚之、赗之者，约《士丧礼》诸侯於士有襚、有赗，明天子於诸侯臣亦然。郑知诸侯於卿大夫，如天子於诸侯者，更无所尊，明尊此卿大夫，含之赗之也。凡此，於其妻亦如其夫。知者，约“宰咺来归惠公仲子之赗”，又约鲁夫人成风之丧，“王使荣叔归含且赗”以外，推此可知。



凡将命，乡殡，将命，子拜稽颡，西面而坐委之。宰举璧与圭，宰夫举襚，升自西阶，西面坐取之，降自西阶。<span class="q">凡者，说不见者也。乡殡将命，则将命时立於殡之西南。宰夫，宰之佐也。此言宰举璧与圭，则上“宰夫朝服”衍“夫”字。<span class="q">○</span>乡，许亮反，注同。见，贤遍反。</span>

[疏]“凡将”至“西阶”。<span class="q">○</span>正义曰：此一经广明从上以来吊、含、襚及赗，文不见者，於此总明之。<span class="q">○</span>“凡将命，乡殡”者，在殡之西南，东北面乡殡。<span class="q">○</span>“西面而坐委之”者，谓将命既毕、子拜稽颡之后，将命者来就殡东西面而坐委之。<span class="q">○</span>“宰举璧与圭”者，主人上卿坐，举含者之璧与赗者之圭。<span class="q">○</span>“宰夫举襚”者，谓宰之属官举此襚者之衣。<span class="q">○</span>“升自西阶，西面坐取之”者，谓宰与宰夫欲举时升自西阶，不敢当主孤之位。来乡殡东席之东，西乡坐，取之，降自西阶也。<span class="q">○</span>注“凡者”至“夫字”。<span class="q">○</span>正义曰：此一经将命，言凡是总说上文，前文所不见者，则上“宰夫朝服”衍“夫”字者，以此经既云宰举璧举圭，宰夫举襚。按上宰夫朝服取璧，既云取璧，明是宰也，非宰夫，故知“夫”为衍字。



赗者出，反位于门外。<span class="q">乃著言门外，明礼毕将更有事。</span>

上客临，曰：“寡君有宗庙之事，不得承事，使一介老某相执綍。”<span class="q">上客，吊者也。临，视也，言欲入视丧所不足而给助之，谦也。其实为哭耳。<span class="q">○</span>临如字，徐力鸩反，注及下同。介音界，旧古贺反。相，息亮反。綍音弗。为，于伪反。</span>相者反命曰：“孤某须矣。”临者入门右，介者皆从之，立于其左，东上。<span class="q">入门右，不自同於宾客。</span>宗人纳宾，升，受命于君。降曰：“孤敢辞吾子之辱，请吾子之复位！”客对曰：“寡君命，某毋敢视宾客，敢辞。”宗人反命曰：“孤敢固辞吾子之辱，请吾子之复位！”客对曰：“寡君命，使臣某毋敢视宾客，是以敢固辞。固辞不获命，敢不敬从！”<span class="q">宾三辞而称使臣，为恭也。为恭者，将从其命。<span class="q">○</span>“寡君命”绝句，下放此。毋音无，下同。使，色吏反，注同。为如字，旧于伪反，下同。</span>客立于门西，介立于其左，东上。孤降自阼阶，拜之。升，哭，与客拾踊三。<span class="q">拜客，谢其厚意。<span class="q">○</span>拾，其劫反。</span>客出，送于门外，拜稽颡。<span class="q">不迎而送，丧无接宾之礼。</span>

[疏]“上客”至“稽颡”。<span class="q">○</span>正义曰：此一节明吊、含、襚、赗既毕，上客行临哭之礼。<span class="q">○</span>“使一介老某相执綍”者，某者，上客名也。相，助也。谦言使一介老臣某助主人执其葬綍，其实为哭而来，谦言助执綍耳。一介者，言己使来，唯有一人为介，谦辞耳。其实介数各下其君二等。<span class="q">○</span>“临者入门右，介者皆从之，立于其左，东上”者，不敢自同宾，故入门右从臣位。<span class="q">○</span>“宗人纳宾，升，受命于君”者，谓主国宗人掌礼，欲纳此吊宾，先受纳宾之命於主国嗣君。<span class="q">○</span>“降曰：孤敢辞吾子之辱，请吾子之复位”者，此宗人受嗣君之命后，下阶请客之辞也。复位者，欲合在门西客位也。<span class="q">○</span>“宗人反命”者，谓反此客之辞命於嗣君。<span class="q">○</span>“曰：孤敢固辞”者，是宗人受嗣君之命以告客。云“孤敢固辞”，前文云“孤某须矣”，此直云孤，子云某者，以亲对客辞。客是使臣，故不复称名也。按《左传》昭三十年云：“君之丧，士吊，大夫会葬。”文襄之霸，君丧，大夫吊，卿会葬。此上客者，若於古礼，士也；若於文襄，则大夫也。云“一介老某”者，则若《曲礼》云“七十使於四方，称老夫”之类。前四礼，客皆在门西，此临在门东者，前者四礼皆是奉君命而行，如《聘礼》聘之与享也。此临是私礼，若《聘礼》私觌，故在门东。<span class="q">○</span>注“不迎”至“之礼”。<span class="q">○</span>正义曰：上云“孤某须矣”，是不出迎。所以不迎者，以主人在丧，身既悲慼，无暇接宾之礼。主拜送者，谢其劳辱来也。



其国有君丧，不敢受吊。<span class="q">辟其痛伤已之亲如君。<span class="q">○</span>辟音避，下“辟之”同。</span>

[疏]“其国”至“受吊”。<span class="q">○</span>正义曰：此谓国有君丧，而臣又有亲丧，则不敢受他国宾来吊也。以义断恩，哀痛主於君，不私於亲也。



外宗房中南面，小臣铺席，商祝铺绞、紟、衾，士盥于盘北，举迁尸于敛上。卒敛，宰告。子冯之踊，夫人东面坐冯之，兴踊。<span class="q">此《丧大记》脱字，重著於是。<span class="q">○</span>盥音管。敛，力剑反，下同。冯，皮冰反，本或作凭，下同。脱音夺。重，直用反。</span>士丧有与天子同者三，其终夜燎，及乘人，专道而行。<span class="q">乘人，谓使人执引也。专道，人辟之。<span class="q">○</span>燎，力召反，又力吊反。乘，绳证反，注同。引，以刃反，一音馀刃反。</span>

[疏]“外宗”至“兴踊”。<span class="q">○</span>正义曰：此一经是《丧大记》君丧之节，於此重记之。但《大记》云“夫人东面亦如之”，此云“夫人东面坐冯，兴踊”，惟此四字别，义皆同也。<span class="q">○</span>“士丧”至“而行”。<span class="q">○</span>正义曰：言士丧与天子三事同也，其终夜燎，一也。及乘人，二也。专道而行，三也。终夜燎，谓柩迁之夜须光明，故竟夜燎也。乘人，谓人引车，不用马也。《既夕礼》云：“属引。”郑引：“古者人引柩，专道行，谓丧在路不辟人也。”三事为重，故云“与天子同”也。