---
title: 卷三十六_学记第十八
category: 礼记正义
author: 汉·郑玄(注), 唐·孔颖达(疏)
date: 2014-05-26 14:30:25 +0800
permalink: /books/Liji/37.html
layout: book_page
---

<span class="q">陆曰：“郑云：《学记》者，以其记人学教之义。”</span>

[疏]正义曰：按郑《目录》云：“名曰《学记》者，以其记人学教之义，此於《别录》属《通论》。”



发虑宪，求善良，足以謏闻，不足以动众。<span class="q">宪，法也，言发计虑当拟度於法式也。求，谓招来也。謏之言小也。动众，谓师役之事。<span class="q">○</span>宪音献。謏，思了反，徐所穆反。闻音问，声闻。度，大各反。</span>就贤体远，足以动众，未足以化民。<span class="q">就，谓躬下之。体，犹亲也。<span class="q">○</span>下，户嫁反。</span>君子如欲化民成俗，其必由学乎！<span class="q">所学者，圣人之道在方策。<span class="q">○</span>策，初革反。</span>

[疏]“发虑”至“学乎”。<span class="q">○</span>正义曰：此一节明虽有馀善，欲化民成俗，不如学之为重。<span class="q">○</span>“发虑宪”者，发，谓起发。虑，谓谋虑。宪，谓法式也。言有人不学，而起发谋虑，终不动众，举动必能拟度於法式，故云“发虑宪”。<span class="q">○</span>“求善良”者，良亦善也，又能招求善良之士。<span class="q">○</span>“足以謏闻”者，謏之言小。闻，声闻也。言不学之人，能有片识谋虑法式，求善以自辅。此是人身上小善，故小有声闻也。<span class="q">○</span>“不足以动众”者，众，谓师役也。虽有以小善，恩未被物，若御军动众则不能，故云“不足以动众”也。<span class="q">○</span>“就贤体远”者，贤，谓德行贤良，屈下从就之。远，谓才艺广远，心意能亲爱之也。<span class="q">○</span>“足以动众”者，以恩被於外，故足以动众也。“未足以化民”者，虽复恩能动众，识见犹浅，仁义未备，故未足以化民也。<span class="q">○</span>“君子如欲化民成俗”者，君，谓君於上位。子，谓子爱下民。谓天子诸侯及卿大夫欲教化其民，成其美俗，非学不可，故云“其必由学乎”。学则博识多闻，知古知今，既身有善行，示民轨仪，故可以化民成俗也。<span class="q">○</span>注“宪，法也，言发计虑当拟度於法式也。求，谓招来也。謏之言小也。动众，谓师役之事。<span class="q">○</span>正义曰：“宪，法”，《释诂》文。“謏之言小也”，言謏音近小，故云“謏之言小也”。云“动众，谓师役之事”者，动众以与化民相对，化民事难，动众稍易，故知是师役之事。<span class="q">○</span>注“所学者，圣人之道在方策”。<span class="q">○</span>正义曰：郑恐所学惟小小才艺之事，故云“所学者，圣人之道”。以其化民成俗，非圣人之道不可。云“在方策”者，下篇“文武之道，布在方策”是也。



玉不琢不成器，人不学不知道。是故古之王者建国君民，教学为先。<span class="q">谓内则设师、保以教，使国子学焉；外则有大学、庠、序之官。<span class="q">○</span>琢，丁角反，治玉曰琢。太音泰，后“大学”皆同。</span>《兑命》曰：“念终始典于学。”其此之谓乎！<span class="q">典，经也。言学之不舍业也。兑，当为“说”字之误也。高宗梦傅说，求而得之，作《说命》三篇，在《尚书》，今亡。<span class="q">○</span>兑，依注作“说”，音悦，下《兑命》放此，舍音舍。兑当，徒外反。</span>

[疏]“玉不”至“谓乎”。<span class="q">○</span>正义曰：此一节论喻学之为美，故先立学之事。<span class="q">○</span>“王者建国君民，教学为先”者，建国，谓建立其国。君民，谓君长其民。内则设师、保，外则设庠、序以教之，故云“教学为先”。<span class="q">○</span>“《兑命》曰：念终始典于学”者，记者明教学事重，不可暂废，故引《兑命》以证之。言殷相傅说告高宗云“意恒思念，从始至终，习经典於学也”。<span class="q">○</span>“其此之谓乎”者，言此经所谓教学为先，则《兑命》“念终始典于学也”。<span class="q">○</span>注“典经”至“今亡”。<span class="q">○</span>正义曰：“典，经也”，《释言》文。言“学不舍业”，即经云“终始思念经典”，是不舍业也。言“高宗梦傅说”者，《书序》云：“高宗梦得说，作《说命》三篇。”高宗，殷王武丁，其德高可尊，故号“高宗”。其事具《尚书》篇，见在。郑云“今亡”者，郑不见《古文尚书》故也。



虽有嘉肴，弗食不知其旨也；虽有至道，弗学不知其善也。<span class="q">旨，美也。<span class="q">○</span>肴，户交反。</span>是故学然后知不足，教然后知困。<span class="q">学则睹已行之所短，教则见已道之所未达。<span class="q">○</span>睹，丁古反。行，下孟反，下注“德行”同。</span>知不足，然后能自反也。知困，然后能自强也。故曰：“教学相长也。”<span class="q">自反，求诸已也。自强，脩业不敢倦。<span class="q">○</span>强，其丈反，又其良反，下注同。长，丁两反。下注“长稚”、“长者”皆同。</span>《兑命》曰：“学学半。”其此之谓乎！<span class="q">言学人乃益已之学半。<span class="q">○</span>学学，上胡孝反，下如字。学人，胡孝反。又音教。</span>

[疏]“虽有”至“谓乎”。<span class="q">○</span>正义曰：此一节明教学相益。<span class="q">○</span>“虽有嘉肴，弗食不知其旨也”者，嘉，善也。旨，美也。虽有嘉美之肴，兼陈列于前，若不食，即不知其肴之美也。<span class="q">○</span>“虽有至道，弗学不知其善也”者，至，谓至极。虽有至极大道，若不学，则不知大道之善。<span class="q">○</span>“是故学然后知不足”者，若不学之时，诸事荡然，不知已身何长何短。若学，则知已之所短，有不足之处也。<span class="q">○</span>“教然后知困”者，不教之时，谓已诸事皆通。若其教人，则知已有不通，而事有困弊，困则甚於不足矣。<span class="q">○</span>“知不足，然后能自反也”者，凡人皆欲向前相进，既知不足，然后能自反向身，而求诸已之困，故反学矣。<span class="q">○</span>“知困然后能自强也”者，凡人多有解怠，既知困弊，然后能自强学，其身不复解怠也。<span class="q">○</span>“故曰：教学相长也”者，谓教能长益於善。教学之时，然后知已困而乃强之，是教能长学善也。学则道业成就，於教益善，是学能相长也。但此礼本明教之长学。“《兑命》曰：学学半”者，上“学”为教，音教，下“学”者，谓习也，谓学习也。言教人乃是益已学之半也。《说命》所云“其此之谓乎”，言学习不可暂废，故引《说命》以证之。言恒思念，从始至终，习礼典于学也。



古之教者，家有塾，党有庠，术有序，国有学。<span class="q">术，当为“遂”，声之误也。古者仕焉而已者，归教於闾里，朝夕坐於门，门侧之堂谓之塾。《周礼》：五百家为党，万二千五百家为遂。党属於乡，遂在远郊之外。<span class="q">○</span>塾音熟，一音育。术音遂，出注。</span>比年入学，<span class="q">学者每岁来入也。</span>中年考校。<span class="q">中，犹间也。乡遂大夫间岁则考学者之德行道艺。《周礼》：三岁大比乃考焉。<span class="q">○</span>中，徐丁仲反，注同。间，间侧之间，下同。比，毗志反。</span>一年视离经辨志，三年视敬业乐群，五年视博习亲师，七年视论学取友，谓之小成。九年知类通达，强立而不反，谓之大成。<span class="q">离经，断句绝也。辨志，谓别其心意所趣乡也。知类，知事义之比也。强立，临事不惑也。不反，不违失师道。<span class="q">○</span>乐，五孝反，又音岳，下“不能乐学”同。断句，丁乱反。别，彼列反。趣，七住反。乡，许亮反。比，必履反，一音必利反。</span>夫然后足以化民易俗，近者说服，而远者怀之。此大学之道也。<span class="q">怀，来也，安也。<span class="q">○</span>说音悦。</span>记曰：“蛾子时术之。”其此之谓乎！<span class="q">蛾，蚍蜉也。蚍蜉之子，微虫耳，时术蚍蜉之所为，其功乃复成大垤。<span class="q">○</span>蛾，鱼起反，注同，本或作蚁。蚍音毗。蜉音孚。《尔雅》云：“蚍蜉，大蚁。”复，扶又反。垤，大结反，《毛诗传》云：“蚁冢也。”</span>

[疏]“古之”至“谓乎”。<span class="q">○</span>正义曰：此一节明国家立庠、序上下之殊，并明入学年岁之差。<span class="q">○</span>“古之教”者，谓上代也。<span class="q">○</span>“家有塾”者，此明学之所在。《周礼》：百里之内，二十五家为闾，同共一巷，巷首有门，门边有塾，谓民在家之时，朝夕出入，恒受教於塾，故云“家有塾”。《白虎通》云：“古之教民者里皆有师，里中之老有道德者，为里右师，其次为左师，教里中之子弟以道艺、孝悌、仁义也。”<span class="q">○</span>“党有庠”者，党，谓《周礼》五百家也。庠，学名也。於党中立学，教闾中所升者也。<span class="q">○</span>“术有序”者，术，遂也。《周礼》：万二千五百家为遂。遂有序，亦学名。於遂中立学，教党学所升者也。<span class="q">○</span>“国有学”者，国，谓天子所都及诸侯国中也。《周礼》天子立四代学，以教世子及群后之子，及乡中俊选所升之士也。而尊鲁，亦立四代学。馀诸侯於国，但立时王之学，故云“国有学”也。<span class="q">○</span>“比年入学”者，比年，谓每年也，谓年年恒入学也。<span class="q">○</span>“中年考校”者，“中”犹间也。谓每间一岁，乡遂大夫考校其艺也。<span class="q">○</span>“一年视离经辨志”者，谓学者初入学一年，乡遂大夫於年终之时，考视其业。离经，谓离析经理，使章句断绝也。辨志，谓辨其志意趣乡，习学何经矣。<span class="q">○</span>“三年视敬业乐群”者，谓学者入学三年，考校之时，视此学者。敬业，谓艺业长者，敬而亲之。乐群，谓群居，朋友善者，原而乐之。<span class="q">○</span>“五年视博习亲师”者，言五年考校之时，视此学者。博习，谓广博学习也。亲师，谓亲爱其师。<span class="q">○</span>“七年视论学取友”者，言七年考校之时，视此学者。论学，谓学问向成，论说学之是非。取友，谓选择好人，取之为友。“谓之小成”者，比六年巳前，其业稍成，比九年之学，其业小，故曰“小成”。<span class="q">○</span>“九年知类通达，强立而不反”者，谓九年考校之时，视此学者，言知义理事类，通达无疑。强立，谓专强独立，不有疑滞。“而不反”，谓不违失师教之道，谓之大成。“此大学之道也”者，言如此所论，是大学贤圣之道理，非小学技艺耳。<span class="q">○</span>“《记》曰：蛾子时术之”者，谓旧人之《记》，先有此语，记礼者引旧《记》之言，故云“蛾子时术之”。蚁子小虫，蚍蜉之子，时时术学衔土之事，而成大垤，犹如学者时时学问，而成大道矣。《记》之所云，其此学问之谓乎？<span class="q">○</span>注“术当为遂，声之误也。古者仕焉而已者，归教於闾里”至“在远郊之外”。<span class="q">○</span>正义曰：此云“术”，《周礼》作“遂”者，此《记》与“党”连文，故知“术”当为“遂”，以声相近而错误也。云“古者仕焉而巳者，归教於闾里，朝夕坐於门”者，“已”犹退也，谓仕年老而退归者。案《书传说》云：“大夫七十而致仕，而退老归其乡里。大夫为父师，士为少师。新穀已入，馀子皆入学，距冬至四十五日始出学，上老乎明坐於右塾，庶老坐於左塾，馀子毕出，然后皆归，夕亦如之。云“门侧之堂谓之塾”者，《尔雅·释宫》文。引《周礼》者，证党、遂之异。案《周礼》：六乡之内，五家为比，五比为闾，四闾为族，五族为党，五党为州，五州为乡。六遂之内，五家为邻，五邻为里，四里为酂，五酂为鄙，五鄙为县，五县为遂。今此经六乡举“党”，六遂举“序”，则馀闾里以上，皆有学可知，故此注云“归教於闾里”。其比与邻近，止五家而巳，不必皆有学。云“遂在远郊之外”者，案《周礼》：遂人，掌野之官，百里之外。故知遂在远郊之外。郑注《州长职》云：“序，州党之学。”则党学曰“序”。此云“党有庠”者，乡学曰“庠”，故《乡饮酒》之义云：“主人拜迎宾于庠门之外。”注云：“庠，乡学也。”州党曰序，此云“党有庠”者，是乡之所居党为乡学之庠，不别立序。凡六乡之内，州学以下皆为庠。六遂之内，县学以下皆为序也。皇氏云“遂学曰庠”，与此文违，其义非也。庾氏云“党有庠，谓夏殷礼，非周法”，义或然也。<span class="q">○</span>注“中犹间也。乡遂大夫、间岁则考学者之德行道艺。《周礼》：三岁大比乃考焉”。<span class="q">○</span>正义曰：间年，谓下一年、三年、五年、七年之类是也。云“乡遂大夫间岁则考学者”，计学者入学多少之间岁，非是乡遂大夫间岁三年入学也。云“《周礼》：三岁大比乃考焉”者，郑引《周礼》“三年大比考校”，则此中年考校，非《周礼》也。故《周礼·乡大夫职》云：“三年大比，而兴贤者能者。”皇氏云“此中年考校亦周法”，非也。皇氏又以此“中年考校”，谓乡遂学也，下文云“一年视离经辨志”以下，皆谓国学，亦非也。但应入大学者，自国家考校之耳。其未入大学者，乡遂大夫考校也。<span class="q">○</span>注“蛾，蚍蜉也。蚍蜉之子”。按《释虫》云：“蚍蜉，大蚁。小者蚁。”是蚁为蚍蜉大者，又云“蚁子”，故云“蚍蜉之子”也。



大学始教，皮弁祭菜，示敬道也。<span class="q">皮弁，天子之朝朝服也。祭菜，礼先圣先师。菜，谓芹藻之属。<span class="q">○</span>朝朝，并直遥反。芹音勤。藻音早。</span>《宵雅》肄三，官其始也。<span class="q">宵之言小也。肄，习也。习《小雅》之三，谓《鹿鸣》、《四牡》、《皇皇者华》也。此皆君臣宴乐相劳苦之诗，为始学者习之，所以劝之以官，且取上下相和厚。<span class="q">○</span>宵音消。肄，本又作肆，同，以二反，注同。乐音洛。劳，力告反，又如字。为，于伪反。</span>入学鼓箧，孙其业也。<span class="q">鼓箧，击鼓警众，乃发箧，出所治经业也。孙，犹恭顺也。<span class="q">○</span>箧，古协反。孙音逊，注及下皆同。警，京领反。<span class="q">○</span></span>夏、楚二物，收其威也。<span class="q">夏，槄也。楚，荆也。二者所以扑挞犯礼者收，谓收敛整齐之。威，威仪也。<span class="q">○</span>夏，古雅反，注同。槄，吐刀反。《尔雅》云：“槄，山槚。”扑，普卜反，《尚书》云：“作教刑。”挞，他达反。</span>禘不视，学游其志也。<span class="q">禘，大祭也。天子诸侯既祭，乃视学考校，以游暇学者之志意。<span class="q">○</span>禘，大计反。斿音由，本亦作游。暇，户嫁反，旧古雅反。</span>时观而弗语，存其心也。<span class="q">使之悱悱愤愤，然后启发也。<span class="q">○</span>语，鱼庶反。悱，芳鬼反。愤，扶粉反，一本直作“悱愤”。</span>幼者听而弗问，学不躐等也。<span class="q">学，教也，教之长稚。<span class="q">○</span>学，胡孝反，注同。躐，音里辄反。稚，直吏反。</span>此七者，教之大伦也。<span class="q">伦，理也。自大学始教至此，其义七也。</span>《记》曰：“凡学，官先事，士先志。”其此之谓乎！<span class="q">官，居官者也。士，学士也。</span>

[疏]“大学”至“谓乎”。<span class="q">○</span>正义曰：此一节明天子诸侯教学大理，凡有七种，各依文解之。<span class="q">○</span>“大学始教”者，大学，谓天子诸侯使学者入大学，习先王之道矣。熊氏云：“始教，谓始立学教。”“皮弁祭菜”者，谓天子使有司服皮弁，祭先圣先师以蘋藻之菜也。<span class="q">○</span>“示敬道也”者，崔氏云：“著皮弁，祭菜蔬，并是质素，示学者以谦敬之道矣。”<span class="q">○</span>注“祭菜”至“先师”。<span class="q">○</span>正义曰：熊氏云：“以注‘礼先圣先师’之义解经。‘始教’谓始立学也。若学士春始入学，唯得祭先师，故《文王世子》云：‘春官释奠于其先师，秋冬唯祭先师。’巳不祭先圣，故《大胥》‘春释菜合舞’，郑云：‘释菜，礼先师。’是春始入学，不祭先圣也。”皇氏云：“以为‘始教，谓春时学始入学也’，其义恐非。”<span class="q">○</span>“《宵雅》肄三，官其始也”，宵，小也。肄，习也。当祭菜之时，便歌《小雅》，习其三篇，《鹿鸣》、《四牡》、《皇皇者华》，取其上下之官，劝其始学之人，使上下顺序也，故云“官其始也”。亦谓以官劝其始也。<span class="q">○</span>注“宵之”至“和厚”。<span class="q">○</span>正义曰：宵，音近小，故读从“小”。按《乡饮酒礼》、《燕礼》皆歌《鹿鸣》、《四牡》、《皇皇者华》。又襄四年穆叔如晋，歌《小雅》三篇，故知“《鹿鸣》、《四牡》、《皇皇者华》也”。云“为始学者，习之所以劝之以官者，《小雅》三篇，皆君臣燕乐及相劳苦。今为学者歌之，欲使学者得为官，与君臣相燕乐，各自劝励，故云“所以劝之以官也”。此云“始者”，谓学者始来入学，故云“始入学习之”也。<span class="q">○</span>“入学鼓箧，孙其业也”。<span class="q">○</span>入学，谓学士入学之时，大胥之官，先击鼓以召之。学者既至，发其筐箧，以出其书，故云“鼓箧”也。所以然者，欲使学者“孙其业”，谓恭顺其所持经业。<span class="q">○</span>注“鼓箧”至“业也”。<span class="q">○</span>正义曰：鼓，谓击鼓，故《大胥》云：“用乐者，以鼓征学士。”《文王世子》云：“大昕鼓征，所以警众也。”《文王世子》云：谓天子视学之时，击鼓警众也。若是凡常入学用乐，及为祭祀用乐者，“以鼓徵学士”是也。<span class="q">○</span>“夏、楚二物，收其威也”，学者不劝其业，师则以夏、楚二物以笞挞之。所以然者，欲令学者畏之，收敛其威仪也。<span class="q">○</span>注“夏槄”至“礼者”。<span class="q">○</span>正义曰：《尔雅·释木》云：“槄，山槚。”郭景纯云：“今之山楸。”卢氏云：“扑作教刑。”是扑挞犯礼者。<span class="q">○</span>“未卜禘，不视学，游其志也”。<span class="q">○</span>夏氏云：“禘，大祭，在於夏。”天子诸侯视学之时，必在禘祭之后。“未卜禘”，谓未为禘也。禘是大祭，必先卜，故连言之。是未为禘祭，不视学。所以然者，欲游其学者之志，谓优游纵暇学者之志，不欲急切之，故禘祭之后，乃视学考校优劣焉。<span class="q">○</span>注“禘大”至“考校”。<span class="q">○</span>正义曰：“禘，大祭”，《尔雅·释天》文。云“天子诸侯既祭，乃视学”者，谓於夏祭之时，既为禘祭之后，乃视学考校。当祭之年，故云“未卜禘，不视学”。若不当禘祭之年，亦待时祭之后，乃视学也。此视学，谓考试学者经业，或君亲往，或使有司为之，非天子大礼视学也。若大礼视学，在仲春、仲秋及季春，故《文王世子》云：“凡大合乐，必遂养老。”注云：“大合乐，谓春入学舍菜合舞，秋颁学合声。於是时也，天子则视学焉。”《月令》：“季春大合乐，天子率三公九卿而视学焉。”与此别也。视学既在夏祭之后，则天子春秋视学，亦应在春秋时祭之后。此举“未卜禘，不视学”，则馀可知也。熊氏云：“此禘谓夏正郊天，视学谓仲春视学。若郊天则不视学。”若如熊氏义，礼不王不禘，郑注何得云“天子诸侯既祭、乃视学”？既连诸侯言之，则此禘非祭天。熊说非也。<span class="q">○</span>“时观而弗语，存其心也”者，时观，谓教者时时观之，而不丁宁告语。所以然者，欲使学者存其心也。既不告语，学者则心愤愤，口悱悱，然后启之，学者则存其心也。<span class="q">○</span>“幼者听而弗问”。<span class="q">○</span>教学之法，若有疑滞未晓，必须问师，则幼者但听长者解说，不得辄问，推长者谘问，幼者但听之耳。<span class="q">○</span>“学不躐等也”者，学，教也。躐，逾越也。言教此学者，令其谦退，不敢逾越等差。若其幼者辄问，不推长者，则与长者抗行，常有骄矜。今唯使听而不问，故云“学不躐等”也。<span class="q">○</span>“此七者，教之大伦也”者，伦理也。言前七等之事，是教学大理也。<span class="q">○</span>“记曰”至“谓乎”，引旧记结上七事。“凡学”，谓学为官，学为士者。“官先事，士先志”者，若学为官，则先教以居官之事。若学为士，则先喻教以学士之志。故先七事，皆是教学居官及学士者。<span class="q">○</span>“其此之谓乎”者，记者所云：其此在上七事之谓乎。



大学之教也，时。教必有正业，退息必有居。<span class="q">有居，有常居也。</span>学不学操缦，不能安弦。<span class="q">操缦，杂弄。<span class="q">○</span>操，七刀反，注同。缦，未但反。杂，徂合反。</span>不学博依，不能安诗。<span class="q">博依，广譬喻也。依或为衣。<span class="q">○</span>依，於岂反，注皆同。</span>不学杂服，不能安礼。<span class="q">杂服，冕服、皮弁之属。杂，或为推。</span>不兴其艺，不能乐学。<span class="q">兴之言喜也，歆也。艺，谓礼、乐、射、御、书、数。<span class="q">○</span>兴，虚应反。歆，许金反。</span>故君子之於学也，藏焉，脩焉，息焉，游焉。<span class="q">藏，谓怀抱之。脩，习也。息，谓作劳休止於之息。游，谓閒暇无事於之游。<span class="q">○</span>閒音闲。</span>夫然，故安其学而亲其师，乐其友而信其道。是以虽离师辅而不反也。《兑命》曰：“敬孙务时敏，厥脩乃来。”其此之谓乎！<span class="q">敬孙，敬道孙业也。敏，疾也。厥，其也。学者务及时而疾，其所脩之业乃来。<span class="q">○</span>乐其，音岳，又音洛，又五孝反。离，力智反。</span>

[疏]“大学”至“谓乎”。<span class="q">○</span>正义曰：此一节论教学之道，必当优柔宽缓，不假急速，游息孙顺，其学乃成。<span class="q">○</span>“大学之教也，时”者，言教学之道，当以时习之。<span class="q">○</span>“教必有正业”者，正业，谓先王正典，非诸子百家，是教必用正典教之也。<span class="q">○</span>“退息必有居”者，退息，谓学者疲倦而暂休息。有居，谓学者退息，必有常居之处，各与其友同居，得相谘决，不可杂滥也。<span class="q">○</span>“学不学操缦，不能安弦”者，此以下并正业积渐之事也。此教乐也。乐主和，故在前，然后须以积渐，故操缦为前也。操缦者，杂弄也。弦，琴瑟之属。学之须渐，言人将学琴瑟，若不先学调弦杂弄，则手指不便；手指不便，则不能安正其弦。先学杂弄，然后音曲乃成也。<span class="q">○</span>“不学博依，不能安诗”者，此教诗法者。诗是乐歌，故次乐也。博，广也。依，谓依倚也，谓依附譬喻也。若欲学诗，先依倚广博譬喻。若不学广博譬喻，则不能安善其诗，以诗譬喻故也。<span class="q">○</span>“不学杂服，不能安礼”者，此教礼法也。前诗后礼，亦其次也。杂服，自衮而下至皮弁至朝服玄端服属。礼谓《礼经》也。《礼经》正体在於服章，以表贵贱。今若欲学礼，而不能明杂衣服，则心不能安善於礼也。“不兴其艺，不能乐学”者，此总结上三事，并先从小起义也。兴，谓歆喜也，故《尔雅》云：“歆、喜，兴也。”艺，谓操缦、博依、六艺之等。若欲学《诗》、《书》正典，意不歆喜其杂艺，则不能耽玩乐於所学之正道。<span class="q">○</span>“故君子之於学也，藏焉，脩焉，息焉，游焉”者，故，谓因上起下之辞。学虽积渐，故君子之人为学之法，恒使业不离身。藏，谓心常怀抱学业也。脩，谓脩习不能废也。息，谓作事倦息之时而亦在学也。游，谓閒暇无事游行之时亦在於学，言君子於学无时暂替也。“夫然，故安其学而亲其师”者，此明亲师爱友也。然，如此也。若能藏、脩、游、息、游，无时暂替，能如此者，乃能安其所学业。言安学业既深，必知此是深由本师，故至於亲爱师也。<span class="q">○</span>“乐其友”者，师既获亲，而同志之友亦被於乐重。然前三年乐群，五年亲师，亲师在乐群之后，而此前亲后乐友者，群即友也，为义然也。前明始学，故乐友在前。此明学业已成，故亲师为首矣。<span class="q">○</span>“而信其道”者，其道，已道也。既亲师乐友，已道深明，心自说信，不复虚妄。一云：信师友之道，前安学，故乃亲师乐友，后乃信道也。<span class="q">○</span>“是以虽离师辅而不反也”者，“辅”即友也，友主切磋，是辅已之道深远也。“离”犹违也。已道深明，不复虚妄，心自信之。若假令违离师友，独在一处而讲说，不违反於师友昔日之意旨，此则强立不返也。<span class="q">○</span>“《兑命》曰”者，引《尚书》合结之。<span class="q">○</span>“敬孙务时敏”者，此句结积习也。当能敬重其道，孙顺学业，而务习其时，疾速行之，故云“敬孙务时敏”。敏，犹疾速也。<span class="q">○</span>“厥脩乃来”者，此句结亲师敬道也。厥，其也。若敬孙以时，疾行不废，则其所脩之业乃来。谓所学得成也，所以尊师乐友。“其此之谓乎”者，《兑命》所云，其此经之谓乎？



今之教者，呻其占毕，多其讯，<span class="q">呻，吟也。占，视也。简谓之毕。讯，犹问也。言今之师自不晓经之义，但吟诵其所视简之文，多其难问也。呻，或为慕。讯，或为訾。<span class="q">○</span>呻音申，一音亲，吟也。占，敕沽反，视也。讯，字又作谇，音信，问也。呻吟，鱼金反，又作訡，同。难，乃旦反。訾，才斯反，又音紫。</span>言及于数，<span class="q">其发言出说，不首其义，动云“有所法象”而已。<span class="q">○</span>数，色住反。</span>进而不顾其安，<span class="q">务其所诵多，不惟其未晓。</span>使人不由其诚，<span class="q">由，用也。使学者诵之而为之说，不用其诚。</span>教人不尽其材，<span class="q">材，道也，谓师有所隐也。《易》曰“兼三材而两之”，谓天地人之道。</span>其施之也悖，其求之也佛。<span class="q">教者言非，则学者失问。<span class="q">○</span>施，始移反，下同。悖，布内反。佛，本又作拂，扶弗反。</span>夫然，故隐其学而疾其师，苦其难而不知其益也。<span class="q">隐，不称扬也。不知其益，若无益然。</span>虽终其业，其去之必速。<span class="q">速，疾也。学不心解，则亡之易。<span class="q">○</span>去，如字，又起吕反。解，胡买反。忘，亡亮反。之易，以豉反，下文注皆同音。</span>教之不刑，其此之由乎！<span class="q">刑犹成也。</span>

[疏]“今之”至“由乎”。<span class="q">○</span>正义曰：此一节论教者违法，学者所以不成，是今师之失，故云“今之教者”。<span class="q">○</span>“呻其占毕”者，此明师恶也。呻，吟也。占，视也。毕，简也。故《释器》云：“简谓之毕。”言今之师，不晓经义，但诈吟长咏，以视篇简而已。<span class="q">○</span>“多其讯”者，讯，问难也。既自不晓义理，而外不肯默然，故假作问难，诈了多疑，言若已有解之然也。<span class="q">○</span>“言及于数”者，数，谓法象。既不解义理，若有所言，而辄诈称有法象也。<span class="q">○</span>“进而不顾其安”者，务欲前进诵习使多，而不曾反顾其义理之安，不谓义理危辟而不自知也。<span class="q">○</span>“使人不由其诚”者，人，谓学者也。由，用也。诚，忠诚。使学者诵文，而已为之说义，心皆不晓而猛浪，是不用己之忠诚也。<span class="q">○</span>“教人不尽其材”者，材，道也。谓已既不晓其义，而纵有所悟者，又不能多，恒恐人胜之，故凡有所知，又为所隐，惜不尽其道也。<span class="q">○</span>“其施之也悖”者，谓教者有上五者之短，故施教於人，违背其理也。<span class="q">○</span>“其求之也佛”者，佛，戾也，教者佛戾也。教者既背违其理，其学者求之则又违戾。受学者心既不解，求问於师，师又不晓违戾义意也。<span class="q">○</span>“夫然，故隐其学而疾其师”者，由师教既悖，而受者又违，故受学者弟子不荷师教之德，乃隐没其师之学，而憎疾其师也。“苦其难而不知其益也”者，师说既不晓了，故弟子受之，苦其难。既难不解，故不自知其有益。<span class="q">○</span>“虽终其业，其去之必速”者，学者勉力自强，虽得终竟其业，为心不晓解，其亡去之必速疾矣。<span class="q">○</span>“教之不刑，其此之由乎”者，刑，犹成也。言师教弟子不成，由此在上诸事，故云“其此之由乎”。其此之由在上，谓此经文也。以例推之，前文云“其此之谓乎”，则是他书所云其此经之谓乎。<span class="q">○</span>注“其发”至“而已”。<span class="q">○</span>正义曰：“其发言出说，不有其义”者，首，犹本也。教者为弟子发言出说，不本其义理，谓不解此义之言也。云“动云有所法象而已”者，既不解义理，举动所云则言此义有所法象，犹若一则称配大一，二则称配二仪，但本义不然，浪为配当。<span class="q">○</span>注“务其”至“未晓”。<span class="q">○</span>正义曰：“务其所诵多”者，谓师务欲得所诵使多，释经“进”也。云“不惟其未晓”者，惟，思也，不思其诵得未晓解者，释经“不顾其安”也。<span class="q">○</span>注“使学”至“其诚”。<span class="q">○</span>正义曰：“使学者”解经“使人”也，而“为之说”解经“不用其诚”也。言师为学者而说，不用其忠诚实之心，以心不解，诳惑学者。<span class="q">○</span>注“材道”至“之道”。<span class="q">○</span>正义曰：郑恐“材”是材艺，故以“材”为道。道，谓道理。言教人道理。引“《易》曰”者，《易·说卦》文也。但伏羲书上法天，下法地，中法人，谓之三材。《说卦》云“立天之道，曰阴与阳；立地之道，曰柔与刚；立人之道，曰仁与义”，三材各有其两，故云“兼三材而两之”，而有六爻也。郑引之，证“材”为道也。<span class="q">○</span>注“教者”至“失问”。<span class="q">○</span>正义曰：教者言非，是其施之也悖；学者失问，是其求之也佛。



大学之法，禁於未发之谓豫，<span class="q">未发，情欲未生，谓年十五时。<span class="q">○</span>禁，居鸩反。欲音欲。</span>当其可之谓时，<span class="q">可，谓年二十，时成人。</span>不陵节而施之谓孙，<span class="q">不陵节，谓不教长者、才者以小，教幼者、钝者以大也。施，犹教也孙，顺也。<span class="q">○</span>钝，徒困反。</span>相观而善之谓摩。<span class="q">不并问，则教者思专也。摩，相切磋也。<span class="q">○</span>摩，莫波反，徐亡髲反。思，息吏反。磋，七多反。</span>此四者，教之所由兴也。<span class="q">兴，起也。</span>

[疏]“大学”至“由兴”也。<span class="q">○</span>正义曰：此一节论教之得理，则教兴也。<span class="q">○</span>“禁於未发之谓豫”者，发，谓情欲发也。豫，逆也。十五以前，情欲未发，则用意专一，学业易入。为教之道，当逆防未发之前而教之，故云“禁於未发之谓豫”。<span class="q">○</span>“当其可之谓时”者，可，谓年二十之时。言人年至二十，德业已成，言受教之端，是时最可也。<span class="q">○</span>“不陵节而施之谓孙”者，陵，犹越也。节，谓年才所堪。施，犹教也。孙，顺也。谓教人之法，当随其年才，若年长而聪明者，则教以大事，而多与之；若年幼又顽钝者，当教以小事，又与之少，是不越其节分而教之，所谓“孙，顺也”，从其人而设教也。<span class="q">○</span>“相观而善之谓摩”者，善，犹解也。受学之法，言人人竞问，则师思不专，故令弟子共推长者能者一人谘问，馀小不能者，但观听长者之问答，而各得知解。此朋友琢磨之益，故谓之“摩”也。<span class="q">○</span>“此四者，教之所由兴也”者，结上四者。兴，起也。四事并是教成之所起也。



发然后禁，则扞格而不胜。<span class="q">教不能胜其情欲。格，读如“冻冫各”之“冫各”。扞格，不可入之貌。<span class="q">○</span>扞，胡半反，注同。格，胡客反，又户隔反。扞格，不入也，注同。胜音升，又升证反。冫各，胡客反，下同。此二字并从冫各，或水旁作非，一音户各反。</span>时过然后学，则勤苦而难成。<span class="q">时过则思放也。<span class="q">○</span>过，姑卧反。</span>杂施而不孙，则坏乱而不脩。<span class="q">小者不达，大者难识，学者所惑也。<span class="q">○</span>坏者怪，徐户拜反。</span>独学而无友，则孤陋而寡闻。<span class="q">不相观也。</span>燕朋逆其师。<span class="q">燕，犹亵也。亵其朋友。<span class="q">○</span>燕音燕。亵，息列反，下同。</span>燕辟废其学。<span class="q">亵师之譬喻。<span class="q">○</span>辟音譬，注及下“罕辟”同。</span>此六者，教之所由废也。<span class="q">废，灭。</span>

[疏]“发然”至“废也”。<span class="q">○</span>正义曰：此一节论学不依理，教之废耳。<span class="q">○</span>“发然后禁，则扞格而不胜”者，发，谓情欲既生也。扞，谓拒扞也。格，谓坚强。若情欲既发而后乃禁，教则扞格於教，教之不复入也。是教弱而欲强，为教不胜矣。<span class="q">○</span>“时过然后学，则勤苦而难成”者，时过，谓学时巳过，则心情放荡，虽欲追悔欲学，精明巳散，徒勤苦四体，终难成也。<span class="q">○</span>“杂施而不孙，则坏乱而不脩”者，杂施，谓教杂乱无次越节，则大才轻其小业，小才苦其大业，并是坏乱之法，不可复脩治也。<span class="q">○</span>“独学而无友，则孤陋而寡闻”者，独学，谓独自习学而无朋友。言有所疑，无可讠咨问，则学识孤偏鄙陋，寡有所闻也。<span class="q">○</span>“燕朋逆其师”者，以前四条皆反上教之所兴，此“燕朋”、“燕譬”，特加二条，不与上相对。燕朋，谓燕亵朋友，不相遵敬，则违逆师之教道也。<span class="q">○</span>“燕譬废其学”者，譬，譬喻也。谓义理钩深，或直言难晓时，须假设譬喻，然后可解。而堕学之徒，好亵慢笑师之譬喻，是废学之道也。<span class="q">○</span>“此六者，教之所由废也”者，结上六事，是废学之由。前兴有四，后废有六者，庾云：“不亵朋友及师之譬喻，自是学者之常理。若不为燕朋、燕譬，则亦不足以致兴。”言若作此燕朋、燕譬，则学废朁矣。<span class="q">○</span>注“格读”至“之冫各”。<span class="q">○</span>正义曰：言格是坚强，譬如地之冻，则坚强难入，故云“如冻冫各之冫各”。但今人谓地坚为冫各也。



君子既知教之所由兴，又知教之所由废，然后可以为人师也。故君子之教喻也，道而弗牵，强而弗抑，开而弗达。<span class="q">道，示之以道涂也。抑，犹杂也。开，为发头角。<span class="q">○</span>道音导，注“道示”及下同。强，沈其良反，徐其两反，下同。为，于伪反，下“为学者”同。</span>道而弗牵则和，强而弗抑则易，开而弗达则思。和易以思，可谓善喻矣。<span class="q">思而得之则深。</span>

[疏]“君子”至“喻矣”。<span class="q">○</span>正义曰：此一节明君子教人方便善诱之事。<span class="q">○</span>“故君子之教喻也，道而弗牵”者，喻，犹晓也；道，犹示也；牵，谓牵逼。师教既识学之废兴，故教喻有节，使人晓解之法，但广开道，示语学理而巳。若人苟不晓知，亦不逼急，牵令速晓也。<span class="q">○</span>“强而弗抑”者，抑，推也。谓师微劝学者，使神识坚强，师当随才而与之，使学者不甚推抑其义而教之。<span class="q">○</span>“开而弗达”者，开，谓开发事端，但为学者开发大义头角而巳，亦不事事使之通达也。<span class="q">○</span>“道而弗牵则和”者，此下三句，释上三事之所由也。若心苟不晓而牵逼之，则彼心必生忿恚，师与弟子不复和亲。今若但示正道，宽柔教之，则彼心和而意乃觉悟也。<span class="q">○</span>“强而弗抑则易者，贺氏以为：师但劝强其神识，而不抑之令晓，则受者和易，和易亦易成也。<span class="q">○</span>“开而弗达则思”者，但开发义理，而不为通达，使学者用意思念，思得必深，故云“则思”也。<span class="q">○</span>“和易以思，可谓善喻矣”者，结上三事之功，若师能教弟子如此三事，则可谓“善教喻矣”。



学者有四失，教者必知之。人之学也，或失则多，或失则寡，或失则易，或失则止。此四者，心之莫同也。<span class="q">失於多，谓才少者。失於寡，谓才多者。失於易，谓好问不识者，失於止，谓好思不问者。<span class="q">○</span>好，呼报反，下“好思”、“好述”同。</span>知其心，然后能救其失也。<span class="q">救其失者，多与易则抑之，寡与止则进之。</span>教也者，长善而救其失者也。

[疏]“学者”至“者也”。<span class="q">○</span>正义曰：此一节明教者识学者之心，而救其失也。故云“学者有四失，教者必先知之”。<span class="q">○</span>“人之学也，或失则多”者，一失也。假若有人才识浅小，而所学贪多，则终无所成，是失於多也。<span class="q">○</span>“或失则寡”者，二失也。或有人才识深大，而所学务少，徒有器调，而终成狭局，是失於寡少也。<span class="q">○</span>“或失则易”者，三失也。至道深远，非凡浅所能，而人不知思求，唯好泛滥外问，是失在轻易於妙道，故云“或失则易”，此是“学而不思则罔”。<span class="q">○</span>“或失则止”者，四失也。人心未晓知，而不肯谘问，惟但止住而自思之，终不能达其实理，此失在於自止也。此是“思而不学则殆”。<span class="q">○</span>“此四者，心之莫同也”者，结前四失，是由人心之异故也。<span class="q">○</span>“知其心，然后能救其失也”者，结救失四事。师既前识其四心之不同，故后乃能随失而救之也。“教也者，长善而救其失者也”者，使学者“和易以思”，是长善，使学者无此四者之失，是救失，唯善教者能知之。



善歌者使人继其声，善教者使人继其志。<span class="q">言为之善者，则后人乐放傚。<span class="q">○</span>长，丁丈反，下文及注同。教如字，一本作学，胡孝反。放，方往反。傚，胡教反。</span>其言也约而达，微而臧，罕譬而喻，可谓继志矣。<span class="q">师说之明，则弟子好述之，其言少而解。臧，善也。<span class="q">○</span>臧，子即反。解，胡买反，下文注同。</span>

[疏]“善歌”至“志矣”。<span class="q">○</span>正义曰：此一节论教者若善，则能使学者继其志於其师也。言学者继师之志，记者以善歌而比喻之，故云“善歌者使人继其声”。善歌，谓音声和美，感动於人心，令使听者继续其声也。<span class="q">○</span>“善教者使人继其志”者，设譬既毕，故述其事，而言善教者必能使后人继其志，如善歌之人能以乐继其声，如今人传继周、孔是也。<span class="q">○</span>“其言也约而达”者，此释所以可继之事。言善为教者，出言寡约，而义理显达易解之。<span class="q">○</span>“微而臧”者，微，谓幽微。臧，善也。谓义理微妙，而说之精善也。<span class="q">○</span>“罕譬而喻”者，罕，少也。喻，晓也。其譬罕少而听者皆晓。<span class="q">○</span>“可谓继志矣”者，能为教如上，则可使后人继其志意。不继声而继志者，本为志设，故不继声也。



君子知至学之难易，而知其美恶，然后能博喻；能博喻然后能为师；能为师然后能为长；能为长然后能为君。<span class="q">美恶，说之是非也。长，达官之长。<span class="q">○</span>恶，乌路反，又如字。</span>故师也者，所以学为君也，<span class="q">弟子学於师，学为君。</span>是故择师不可不慎也。<span class="q">师善则善。</span>《记》曰：“三王、四代唯其师。”此之谓乎！<span class="q">四代：虞、夏、殷、周。</span>

[疏]“君子”至“谓乎”。<span class="q">○</span>正义曰：此一节明为师法。君子，谓师也。教人至极之美，可以为君长之事。<span class="q">○</span>“君子知至学之难易”者，三王、四代所以敬师，随器与之，是至学之易；随失而救之，是至学之难。<span class="q">○</span>“而知其美恶”者，罕譬而喻，言约而达，是为美。反此则为恶也。<span class="q">○</span>“然后能博喻”者，博喻，广晓也。若知四事为主，触类长之，后乃得为广有晓解也。<span class="q">○</span>“能博喻然后能为师”者，前能广解，后乃可为人作师也。<span class="q">○</span>“能为师然后能为长”者，为师是学优，学优宜仕，故能为一官之长也。<span class="q">○</span>“能为长然后能为君”者，既能治一官之长有功，能为一国之君也。<span class="q">○</span>“故师也者，所以学为君也”，《宵雅》肄三，官其始也。师既有君德，则弟子就师可学为君之德，故前云：“君子如欲化民成俗，其必由学乎！”即是学能为君也。<span class="q">○</span>“是故择师不可不慎也”者，师善，则能教弟子，弟子则能为君，故弟子必宜慎择其师，不可取恶师也。<span class="q">○</span>“《记》曰：三王、四代唯其师”者，引旧《记》结此择师之重也。三王，谓夏、殷、周，四代，则加虞也。言三王、四代虽皆圣人，而无不择师为慎，故云“唯其师”。庾云：“举四代以兼包三王，所以重言者证前云“择师不可不慎”，即此“唯其师”之谓也。



凡学之道，严师为难。<span class="q">严，尊敬也。</span>师严然后道尊，道尊然后民知敬学。是故君之所不臣於其臣者二：当其为尸，则弗臣也；当其为师，则弗臣也。<span class="q">尸，主也，为祭主也。</span>大学之礼，虽诏於天子，无北面，所以尊师也。<span class="q">尊师重道焉，不使处臣位也。武王践阼，召师尚父而问焉，曰：“昔黄帝、颛顼之道存乎意，亦忽不可得见与？”师尚父曰：“在丹书。王欲闻之，则齐矣。”王齐三日，端冕，师尚父亦端冕，奉书而入，负屏而立。王下堂南面而立。师尚父曰：“先王之道不北面。”王行西、折而南，东面而立，师尚父西面道书之言。<span class="q">○</span>颛音专。顼，许玉反。与音馀。齐，侧皆反，下同。奉，芳勇反。折，之设反。</span>

[疏]“凡学”至“师也”。<span class="q">○</span>正义曰：此一节论师德至善，虽天子以下，必须尊师。<span class="q">○</span>“是故君之所不臣於其臣者二”者，二，谓当其为尸及师，则不臣也。此文义在於师，并言尸者，欲见尊师与尸同。<span class="q">○</span>“当其为尸，则弗臣也”者，若不当其时，则臣之。案《钩命决》云：“暂所不臣者五，谓师也，三老也，五更也，祭尸也，大将军也。”此五者，天子诸侯同之。此唯云尸与师者，此经本意据尊师为重，与尸相似，故特言之，所以唯举此二者，馀不言也。又按《钩命决》云：“天子常所不臣者三，唯二王之后、妻之父母、夷狄之君。不臣二王之后者，为观其法度，故尊其子孙也。不臣妻之父母者，亲与其妻共事先祖，欲其欢心。不臣夷狄之君者，此政教所不加，谦不臣也。诸侯无此礼。”<span class="q">○</span>“大学之礼，虽诏於天子，无北面，所以尊师也”者，此证尊师之义也。此人既重，故更言大学也。诏，告也。虽天子至尊，当告授之时，天子不使师北面，所以尊师故也。<span class="q">○</span>注“尊师”至“之言”。<span class="q">○</span>正义曰：“武主践阼”以下，皆《大戴礼·武王践阼篇》也。云“黄帝、颛顼之道存乎意，亦忽不可得见与”者，武王言黄帝、颛顼之道恒在於意，言意恒念之，但其道超忽已远，亦恍惚不可得见与。与，语辞。今检《大戴礼》唯云“帝颛顼之道”，无“黄”字，或郑见古本不与今同，或后人足“黄”字耳。云“丹书”者，师说云：“赤雀所衔丹书也。”云“端冕”者，谓衮冕也。其衣正幅与玄端同，故云“端冕”。故皇氏云“武王端冕”，谓衮冕也。《乐记》“魏文侯端冕”，谓玄冕也。云“师尚父亦端冕”者，案《大戴礼》无此文，郑所加也。云“西折而南，东面”者，案《大戴礼》唯云“折而东面”，此“西折而南”，“南”字亦郑所加。云“师尚父西面道书之言”者，皇氏云：“王在宾位，师尚父主位，故西面。”王庭之位，若寻常师徒之教，则师东面，弟子西面，与此异也。其“丹书”之言，案《大戴礼》云：“其书之言曰：敬胜怠者强，怠胜敬者亡。”《瑞书》云：“敬胜怠者吉，怠胜敬者灭，义胜欲者从，欲胜义者凶。”与《瑞书》同矣。“凡事不强则枉，不敬则不正。枉者灭废，敬者万世。以仁得之，以仁守之，其量百世。以仁得之，以不仁守之，其量十世。以不仁得之，以不仁守之，必倾其世。王闻书之言，惕然若惧，退而为戒，书於席之四端为铭”，及几、鉴、盂、盘、楹、杖、带、屦、剑、矛为铭，铭皆各有语，在《大戴礼》也。



善学者师逸而功倍，又从而庸之。不善学者师勤而功半，又从而怨之。<span class="q">从，随也。庸，功也。功之，受其道，有功於巳。</span>善问者如攻坚木，先其易者，后其节目，及其久也，相说以解。不善问者反此。<span class="q">言先易后难，以渐入。<span class="q">○</span>说音悦。</span>善待问者如撞钟，叩之以小者则小鸣，叩之以大者则大鸣，待其从容，然后尽其声。不善答问者反此。<span class="q">从，读如“富父舂戈”之舂。舂容，谓重撞击也，始者一声而已。学者既开其端意，进而复问，乃极说之，如撞钟之成声矣。从，或为松。<span class="q">○</span>撞，丈江反。叩音口。从，依注读为舂，式容反。父音甫。重，直用反。复，扶又反。</span>此皆进学之道也。<span class="q">此皆善问善答也。</span>

[疏]“善学”至“道也”。<span class="q">○</span>正义曰：此一节明善学及善问，并善答不善答之事。<span class="q">○</span>“善学者师逸而功倍”者，受者聪明易入，是为学之善，故师体逸豫，而弟子所解又倍於他人也。<span class="q">○</span>“又从而庸之”者，庸亦功也。所得既倍於他人，故恒言我师特加功於我者，是“从而功之”也。<span class="q">○</span>“不善学者师勤而功半”者，此明劣者也。巳既闇钝，故师体勤苦，而功裁半於他人也。<span class="q">○</span>“又从而怨之”者，已既闇钝，而不自责已不明，乃反怨於师，独不尽意於我也。<span class="q">○</span>“善问者如攻坚木，先其易者，后其节目”者，此明能问者。问，谓论难也。攻，治也。言善问之人，如匠善攻治坚木，先斫治其濡易之处，然后斫其节目。其所问师之时，亦先问其易，后问其难也。<span class="q">○</span>“及其久也，相说以解”者，言问者顺理，答者分明，故及其经久，师徒共相爱说，以解义理。<span class="q">○</span>“不善问者反此”者，若闇劣不解问之人，则与能问者意反也。谓先问其难，心且不解，则答问之人，不相喜说，义又不通也，故云“反此”矣。<span class="q">○</span>“善待问者如撞钟，叩之以小者则小鸣，叩之以大者则大鸣”者，向明问，此明答也。以为设喻譬，善能答问难者，如钟之应撞，撞小则小鸣应之，撞大则大鸣应之。能答问者，亦随彼所问事之大小而答之。<span class="q">○</span>“待其从容，然后尽其声”者，又以钟为喻也。<span class="q">○</span>“不善答问者反此”者，谓不善答他所问，则反此。上来之事，或问小而答大，或问大而答小，或暂问而说尽，此皆无益於所问，故云“不善答问者反此”。<span class="q">○</span>“此皆进学之道也”者，言上善问善答，此皆进益学者之道也。<span class="q">○</span>注“从谓”至“之舂”。<span class="q">○</span>正义曰：舂，谓击也。以为声之从容，言钟之为体，以待其击。每一舂而为一容，然后尽其声。言善答者，亦待其一问然后一答，乃后尽说义理也。按《左传》文十一年冬，叔孙得臣败狄於咸，获长狄侨如，富父终甥以戈扌春长狄喉而杀之，是也。



记问之学，不足以为人师，<span class="q">记问，谓豫诵杂难、杂说，至讲时为学者论之。此或时师不心解，或学者所未能问。<span class="q">○</span>难，乃旦反。</span>必也其听语乎。<span class="q">必待其问乃说之。</span>力不能问，然后语之。语之而不知，虽舍之可也。<span class="q">舍之须后。<span class="q">○</span>语，鱼据反，下同。舍音舍，又如字，下注同。</span>

[疏]“记问之”至“舍之可也”。<span class="q">○</span>正义曰：此一节论教者不可为记问之学。又教人之时，不善教学者，谓心未解其义，而但逆记他人杂问，而谓之解。至临时为人解说，则先述其所记而示人，以其不解，无益学者，故云“不足以为人师”。<span class="q">○</span>“必也其听语乎”者，听语，谓听其问者之语。既不可记问，遂说教人之时，必待学者之问，听受其所问之语，然后依问为说之也。<span class="q">○</span>“力不能问，然后语之”者，若受业者才力苟不能见问，待愤愤悱悱之间，则师然后乃示语之矣。<span class="q">○</span>“语之而不知，虽舍之可也”者，弟子既不能问，因而语之，语之不能知，且舍住，待后别更语之可也。



良冶之子，必学为裘。<span class="q">仍见其家锢补穿凿之器也。补器者，其金柔乃合，有似於为裘。<span class="q">○</span>冶音也。锢音固。穿，字又作{穴身}，音川。凿，在洛反。</span>良弓之子，必学为箕。<span class="q">仍见其家桡角幹也。桡角幹者，其材宜调，调乃三体相胜，有似於为杨柳之箕。<span class="q">○</span>箕音基，注同。桡，而小反，下同，曲屈也，一音乃孝反。幹，古旦反。胜音升，任也，一本作称，尺证反。</span>始驾马者反之，车在马前。<span class="q">以言仍见则贯，即事易也。<span class="q">○</span>始驾者，一本作“始驾马者”。贯，古患反，习也。</span>君子察於此三者，可以有志於学矣。<span class="q">仍读先王之道，则为来事不惑。</span>

[疏]“良冶”至“於学矣”。正义曰：此一节论学者数见数习，其学则善，故三譬之。此为第一譬。良，善也。冶，谓铸冶也。<span class="q">○</span>裘，谓衣裘也。言积言善冶之家，其子弟见其父兄世业鋾铸金铁，使之柔合，以补治破器，皆令全好，故其子弟仍能学为袍裘，补续兽皮，片片相合，以至完全也。<span class="q">○</span>“良弓之子，必学为箕”者，此第二譬，亦世业者。箕，柳箕也。言善为弓之家，使幹角挠屈调和成其弓，故其子弟亦睹其父兄世业，仍学取柳和软挠之成箕也。<span class="q">○</span>“始驾马者反之，车在马前”者，此第三譬，明新习者也。始驾者，谓马子始学驾车之时。反之者，驾马之法。大马本驾在车前，今将马子系随车后而行，故云“反之，车在马前”，所以然者，此驹既未曾驾车，若忽驾之，必当惊奔，今以大马牵车於前，而系驹於后，使此驹日日见车之行，其驹惯习而后驾之，不复惊也。言学者亦须先教小事操缦之属，然后乃示其业，则道乃易成也。<span class="q">○</span>“君子察於此三者，可以有志於学矣”者，结上三事。三事皆须积习，非一日所成，君子察此三事之由，则可有志於学矣。



古之学者，比物丑类。<span class="q">以此相况而为之，丑犹比也。丑或为之计。</span>鼓无当於五声，五声弗得不和。水无当於五色，五色弗得不章。学无当於五官，五官弗得不治。师无当於五服，五服弗得不亲。<span class="q">当犹主也。五服，斩衰至緦麻之亲。<span class="q">○</span>当，丁浪反，主也，下及注皆同。治，直吏反。</span>

[疏]“古之”至“不亲”。<span class="q">○</span>正义曰：此一节论弟子当亲师之事，各依文解之。<span class="q">○</span>“比物丑类”者，既明学者仍见旧事，又须以时事相比方也。物，事也。言古之学者，比方其事以丑类，谓以同类之事相比方，则事学乃易成。既云古学如斯，则今学岂不然？<span class="q">○</span>“鼓无当於五声，五声弗得不和”者。<span class="q">○</span>此经论师道之要，以馀事譬之。此以下四章，皆上比物丑类也。鼓，革也。当，主也。五声：宫、商、角、徵、羽。言鼓之为声，不宫不商，故言“无当於五声”，而宫商等之。五声不得鼓，则无谐和之节，故云“弗得不和”也。所以五声必鼓者，为俱是声类也。若奏五声，必求鼓以和之而巳，即是比类也。<span class="q">○</span>“水无当於五色，五色弗得不章”者，“水”谓清水也。五色：青、赤、黄、白、黑。章，明也。言清水无色，不在五色之限，无主青黄，而五色画缋者，不得水则不分明，故云“弗得不章”也。五色是其水之出也，故五色须水，亦其类也。<span class="q">○</span>“学无当於五官，五官弗得不治”者，本学先王之道也。五官：金、木、水、火、土之官也。夫学为官之理，本求博闻强识，非主於一官，而五官不得学，则不能治，故云“弗得不治”也。故化民成俗，必由学乎！能为师，然后能为君长，故“官”是学之类也。<span class="q">○</span>“师无当於五服，五服弗得不亲”者，师，教之师也。五服：斩衰也，齐衰也，大功也，小功也，緦麻也。师於弟子，不当五服之一也，而弟子之家，若无师教诲，则五服之情，不相和亲也，故云“弗得不亲”，是师情有在三年之义，故亦与亲为类。



君子曰：“大德不官，<span class="q">谓君也。</span>大道不器。<span class="q">谓圣人之道，不如器施於一物。</span>大信不约，<span class="q">谓若“胥命于蒲”，无盟约。<span class="q">○</span>约，徐於妙反，沈于略反，注同。</span>大时不齐。<span class="q">或时以生，或时以死。<span class="q">○</span>齐如字。</span>察於此四者，可以有志於学矣。”<span class="q">本立而道生。言以学为本，则其德於民无不化，於俗无不成。</span>三王之祭川也，皆先河而后海，或源也，或委也。此之谓务本。<span class="q">源，泉所出也。委，流所聚也。始出一勺，卒成不测。<span class="q">○</span>原，本又作源。委，於伪反，注同。勺，时酌反。</span>

[疏]“君子”至“务本”。<span class="q">○</span>正义曰：此一节论学为众事之本。<span class="q">○</span>“君子曰”者，记者引君子之言，故云“君子曰”也。“大德不官”者，大德，谓圣人之德也。官，谓分职在位者。圣人在上，垂拱无为，不治一官，故云“大德不官”也，不官而为诸官之本。<span class="q">○</span>“大道不器”者，大道，亦谓圣人之道也。器，谓物堪用者，夫器各施其用，而圣人之道弘大，无所不施，故云“不器”，不器而为诸器之本也。《论语》云“君子不器”，又云“孔子博学而无所成名”是也。<span class="q">○</span>“大信不约”者，大信，谓圣人之信也。约，谓期要也。大信，不言而信。孔子曰：“予欲无言。天何言哉？四时行焉。”不言而信，是大信也。大信本不为细言约誓，故云“不约”也，不约而为诸约之本也。“大时不齐”者，大时，谓天时也。齐，谓一时同也。天生杀不共在一时，犹春夏华卉自生，荠麦自死，秋冬草木自死，而荠麦自生，故云“不齐”也，不齐为诸齐之本也。<span class="q">○</span>“察於此四者，可以有志於本矣”者，结之也。若能察此在上四者之事，则人当志学为本也。庾云：“四者，谓不官为群官之本，不器为群器之本，不约为群约之本，不齐为群齐之本。言四者莫不有本，人亦以学为本也。”<span class="q">○</span>“三王之祭川也，皆先河而后海，或源也，或委也”者，言三王祭百川之时，皆先祭河而后祭海也。或先祭其源，或后祭其委，河为海本，源为委本，皆曰川也，故总云“三王之祭川”。源、委，谓河海之外，诸大川也。<span class="q">○</span>“此之谓务本”者，先祭本，是务重其本也。本小而后至大，是小为大本。先学然后至圣，是学为圣本也。<span class="q">○</span>注“谓若”至“盟约”。<span class="q">○</span>正义曰：案桓公三年夏，齐侯、卫侯胥命于蒲。左氏云：“不盟也。”杜云：“不歃血也。”案彼直以言语相告命，非大信之事，引之者，取其不盟之一边，而与此不约相当，故引证。<span class="q">○</span>注“源泉”至“不测”。<span class="q">○</span>正义曰：皇氏以为河海之外，源之与委”也，今依用焉。或解云：“源则河也，委则海也。”申明先河而后海，义亦通矣。云“始出一勺，卒成不测”者，《中庸》篇云：“水一勺之多，及其不测，鲛龙生焉。”是其始一勺也，后至不测也。犹言学初为积渐，后成圣贤也。