---
title: 徐愛跋
group: 以下門人徐愛錄
category: 传习录
tags: [王阳明]
permalink: /books/chuanxilu/xu_ai_1.html
date: 2014-04-22 00:43:00 +0800
layout: book_page 
---

(徐愛跋)

愛因舊說汩沒[^1]，始聞先生之敎，實是駭愕不定，無入頭處。其後聞之旣久，漸知反身實踐。然後始信先生之學，爲孔門嫡傳。舍是皆傍蹊小徑，斷港絕河矣。如說格物是誠意的工夫。明善是誠身的工夫。窮理是盡性的工夫。道問學是尊德性的工夫。博文是約禮的工夫。惟精是惟一的工夫。諸如此類[^2]，始皆落落難合。其後思之旣久，不覺手舞足蹈[^3]。

----------------------------

+ 劉宗周云：曰仁(徐愛)為先生入室首座。所記先生語錄，其言去人欲存天理者不一而足。又曰至善是心之本體，然未嘗離事物。又曰卽盡乎天理之極處。則先生心宗敎法，居然只是守儒衣鉢。但先生提得頭腦清楚耳(遺編，卷十三，頁五下。又見明儒學案，卷十，頁十四下。(吉村狄陽誤作黃宗羲語)

+ 三輪執齋云：此一段本與上文列書。今案，徐氏所編傳習銶者至此止焉。是其跋文耳。故據例低書之。

+ 捷案：傳習錄皆载陽明言論。此段只徐愛複述，非陽明自言，亦無新義。乃徐愛之感。年譜正德八年(一五一三)錄此段稱為徐愛自序。明儒學案卷十引此亦低一格。故此處不另作一條。亦不加號數。

[^1]: 舊說扫沒，沉沒于舊說。有謂指程朱之學。

[^2]: 博約精一。此等語見下第二五條。

[^3]: 此自序載年譜正德七年二月。南本此序後有跋云，「曰仁所記，凡三卷。侃近得此數條，並兩小序。其餘俟求其家附錄之。正德戊寅(一五一八)春，薛侃識」。黃宗羲曰，「陽明自居夷以後，其敎再變。南中之時(1505—1517)，大率以收歛爲主。發散是不得已。故以默坐澄心爲學的。江右以後(1517以後)，則專提致良知三字(捷案，據年譜，正德十六年，1512，始掲致良知之敎)。先生(徐愛)記傳習初卷，皆是南中所聞。其于致良知之說，固未之知也。然錄中有云，『知是心之本體。心自然會知。見父自然知孝。見兄自然知弟。見孺子入井自然知惻隱。此便是致良知，使此心之良知充塞流行，便是致其知』(第八節)。則三字之提，不始于江右明矣。但江右以後，以此爲宗旨耳。是故，陽明之學，先生爲得其眞」。
