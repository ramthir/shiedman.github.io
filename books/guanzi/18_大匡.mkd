---
title: 大匡第十八 
tagline: 内言一
group: 内言
category: 管子
permalink: /books/guanzi/18.html
date: 2014-05-22 03:25:00 +0800
layout: book_page
---

### 大匡第十八 

### 謂以大事匡君。内言一

> 翔鳳案：莊子内篇在先，爲旨趣所在。孟子外篇已亡，趙岐謂不能宏深。現存七篇，亦爲内篇。外篇在内篇之後。管子則外言在先，内言在後，「言」非篇也。其經言類莊、孟之内篇，内言、外言則類莊、孟之外篇。外言用以輔經，内言多叙雜事，藏於宫内，不公之於外。所謂「内言不出於閫」，「閫以内寡人制之，閫以外將軍制之」。管子原爲兵書，有此分别。君臣上「爲人君者，修官上之道，而不言其中。爲人臣者，比宫中之事，而不言其外」，是也。「匡」之或體作「筐」。詩采蘋「維筐及筥」，傳：「方曰筐，圓曰筥」筐爲長方形之竹籃，簠爲外方内圓，皆中空。郛沫若謂假「匡」爲「簿」，而簿非中空之物。專爲六寸簿，一曰紡專，今作磚，用作算籌。段引蜀志秦宓以簿擊頰，手版也，形質不類。周書卷一、卷四均有大匡解。卷一大匡解：「唯周王宅程三年，作大匡以詔牧，其方三州之侯咸率。曰：不穀不德，政事不時，國家罷病，不能胥匡，二三子不尚助不穀。信誠匡助，以補殖財。」卷四大匡解云：「唯十有三祀，王在管，管叔自作殷之監，東隅之侯，或受賜於王，王乃旅之以上陳誥，用大匡，顺九則八宅六位(孔鼂注言大匡有此法)。大官備武，小官承長。大匡封攝，外用和大(和平大國)。中匡用均，勞故禮新(士大夫乃賓客)。小匡用惠，施舍靜衆(靜，安也)。」「三匡」之義，叙述分明。論語：「管子相桓公，霸諸侯，一匡天下。」參患：「小征而大匡。」霸言：「等列諸侯，賓屬四海，時匡天下，大國小之，曲國正之。」「匡」訓助訓正。管書「三匡」沿用周書舊義，房注大匡「以大事匡君」不誤，特中匡、小匡不能言之具體耳。匡非簡書，大中小各有意義，周書是其確證，按之管書悉合，異義所未聞也。


齊僖公生公子諸兒、公子糺、公子小白。使鲍叔傅小白，鮑叔辭，稱疾不出。管仲與召忽往見之，曰：「何故不出？」鲍叔曰：「先人有言曰：『知子莫若父，知臣莫若君。』今君知臣之不肖也，是以使賤臣傅小白也，***鮑叔以小白年幼，又不肖而賤，故難爲之傅也。***賤臣知棄矣。」召忽曰：「子固辭無出，吾權任子以死亡[^a1]，必免子。」***任，保也。君若有疑，我當保子以疾困，至於死亡，此可以免子之身。***鲍叔曰：「子如是，何不免之有乎？」***言必免也。***管仲日：「不可。***以召忽言非。***持社稷宗廟者，不讓事，不廣閒[^a2]。***社稷宗廟至重，故不可讓難事而廣求閑安。***將有國者，未可知也。***於三公子未可的知其人。***子其出乎！」召忽曰：「不①可。吾三人者之於齊國也，譬之猶鼎之有足也，去一焉則必不立矣。***言三人不可異其出處。***吾觀小白必不爲後矣。」管仲曰：「不然也。夫國人憎惡糺之母，以及糺之身，而憐小白之無母也。諸兒長而賤，事未可知也。夫所以定齊國者，非此二公子者，將無已也[^a3]。***二公子，謂諸兒、子糺。言二子既不能定齊國，而又不立小白，即是將更無所用。謂小白必得立矣。***小白之爲人，無小智，锡而有大慮[^a4]。***言雖無小智，能惕懼而有大慮。***非夷吾莫容小白[^a5]，***小白既無小智，必乖迕於俗人，故非夷吾莫能容。***天不幸降禍加殃于齊，糺雖得立，事將不濟。非子定社稷，其將誰也？」***糺既不濟，次在小白，輔小白而定社稷者，非子而誰？子謂召忽。***召忽曰：「百歲之後，吾君卜世[^a6]，犯吾君命而廢吾所立，奪吾糺也，雖得天下，吾不生也，***吾君卜世，謂僖公之子小白等也。君命，謂僖公之命使立子糺。今而奪焉，我當致死。***兄與我齊國之政也[^a7]。受君令而不改，奉所立而不濟，是吾義也[^a8]。」***召忽稱管仲爲兄。與我齊國之政，謂使知政也。今受君令而立子糺，不改其所奉，更有所立，不濟而死，是爲臣之義也。***管仲曰：「夷吾之爲君臣也[^a9]，***言已立君臣之義，與召忽異。***將承君命，奉社稷以持宗廟，豈死一糺哉！***言當爲宗廟社稷致死，不死於一糺。***夷吾之所死者，社稷破，宗廟滅，祭祀絶，則夷吾死之。非此三者，則夷吾生。夷吾生則齊國利，夷吾死則齊國不利。」鮑叔曰：「然則奈何？」管子曰：「子出奉令則可。」***子出奉令，則小白有所依，故曰可。***鮑叔許諾，乃出奉令，遂傅小白。

------------------------
* ①「不」字原無，據補注增。

[^a1]: *翔鳳云：*言當胃險進諫。房注「任，保也。君若有疑，我當保子以疾困，至於死亡」，非是。

[^a2]: 
    + *俞樾云：*「廣」者「曠」之假字。荀子王霸篇「人主胡不廣焉」，楊偯注曰：「『廣』或讀爲曠。」列子湯間篇「不思高林廣澤」釋文曰：「廣一本作『曠』」是其證也。「不廣閒」者，不曠閒也。詩何草不黄篇毛傅曰：「曠，空也。」「空」與「閒」義正相近。尹注曰「廣求間安」，則增出「求」字矣。
    + *張佩綸云：*「廣」讀爲曠。「不讓事」，言不宜辭傅。「不曠閒」，言不宜稱疾。舊注「廣求閒安」，非是。

[^a3]: 
    + *劉績云：*「二公子」指糺、小白也。「已」、「以」同，言定齊必此二人也。
    + *俞樾云：*尹注：「二公子，謂諸兒、子糺。」然上文曰：「夫國人憎惡糺之母以及糺之身，而憐小白之無母也，諸兒長而賤，事未可知也。」既云「事未可知」，安知齊國之必屬諸兒、子糺哉？「二」疑「三」字之誤，齊僖公止此三子，更無異人，故曰「非此三公子將無已也」。
    + *蘇輿云：*「二」字不誤，指糺與小白言之。吕覽不廣篇作「夫有齊國必此二公子也」，是其證。(見管子集解稿本，下同。)
    + *翔鳳云：*蘇説是也。韓非説林下「管仲、鮑叔相謂曰：齊國之諸公子，其可辅者，非公子糺則小白也」，是其證。然召忽語意未完。不廣「召忽曰：吾三人之於齊國也，譬之若鼎之有足，去一焉則不成。且小白必不立矣，不若三人佐公子糺」，是大匡「吾觀小白必不爲後」之同義語，而不廣較顯。

[^a4]: 
    + *王念孫云：*尹訓「惕」爲「惕懼」，與「有大慮」義不相屬，非也。「惕」當爲「愓」，字之誤也。説文：「愓，放也。」今通作「蕩」。言小白之爲人，跌蕩而有大慮也。跌蕩則爲人所不容，故下句即云「非夷吾莫容小白也」。下文曰「臣聞齊君惕而亟驕」，「惕」亦當爲「愓」。荀子榮辱篇曰「愓悍憍暴」，是也。「憍」與「驕」同。又下文「吾君惕」，「惕」亦當爲「愓」。
    + *安井衡云：*諸本作「惕」，獨古本作「愓」。下文「惕而亟驕」同。
    + *張佩綸云：*吳語「一曰惕，一曰留」，韋注：「惕，疾也；留，徐也。」「惕而有大廉」，言桓公性疾而有大慮。下文伐宋，伐魯，諫而不聽，皆其性疾而有大慮之證。
    + *翔鳳云：*「惕」即「愓」，非誤字。隸書易、昜不别。漢韓勑碑「陽」作「<i>陽</i>」，曹全碑「楊」作「𣓾」，魏樂全王元緒墓誌「錫」作「鍚」，皆其證。二字並不通假。華嚴經音義上引説文：「愓，放恣也。」漢書東方朔傅「指意放蕩」，又作「婸」，爲淫戲貌。小匡「桓公曰：寡人不幸而好田」，「寡人不幸而好酒」，「寡人有汙行，不幸而好色，而姑姉有不嫁者」，則非跌蕩而爲放蕩。王説修正，張説誤。

[^a5]: 
    + *陶鴻慶云：*「容」讀爲用也，言非夷吾莫能用其才智也。尹注解爲莫容於俗人，失之。
    + *姚永概云：*莊子「容成氏」，六韜作「庸成氏」。「容」、「庸」古通。庸，用也。
    + *翔鳳云：*小白放浪而有大慮，非夷吾莫能涵容之，二説俱誤。

[^a6]: 
    + *俞樾云：*「卜世」疑「下世」之誤。
    + *翔鳳云：*説文以三十年爲一世，引申則畢身爲一世。秦策：「負芻必以魏没世事秦。」國家立君，每世必卜。左傳：「卜世三十，卜年七百，天所命也。」「卜世」爲立新君，故下文云「廢吾所立」，即承「卜世」言之。改「上]爲「下」，誤甚。

[^a7]: 
    + *劉績云：*「兄」，故「況」字。别本注：「雖許我齊國之政，然受君令而立子糾，若不濟，以死繼之，是爲臣之義。」
    + *王念孫云：*困學紀聞諸子類引張嵲讀管子曰「兄，古『況』字」，而注乃謂「召忽稱管仲爲兄」，陋矣。
    + *翔鳳云：*自張嵲以「兄」爲「況」之後，舉世無異詞，王念孫且以房注爲陋。雖然，有問題在。説文：「兄，長也。」「況，寒水也。」詩常棣「況也永歎」，釋文本作「兄」，傳：「兹也。」仍有「兄」之本義。孟子：「而況不爲管仲者乎？」「而況於王乎？」「況於爲之强戰。」「況廣天下之廣居者乎？」凡「況」皆爲進一步之詞，由「滋」義引申。召忽謂：「犯吾荇命而廢辞所立，奪吾糺也，雖得天下，吾不生也，況與我齊國之政也」語氣相合，張嵲之言可信、以「兄」爲「況」，又見於侈靡「交觶者不處，兄遺利」。是本書有直接之證。然若作另一解釋，論語「惟我與女有是夫」，以「與」爲「許」；「子張問十世可知也」，以「也」爲「耶」。則其義爲：「兄許我齊國之政耶！」與上文「定社稷」鍼鋒相對，口氣尤合。然則房注非誤矣。「兄」之作兄長或語詞，其音不異。釋名「兄，荒也。荒，大也。故青徐人謂兄爲荒也」。朱駿聲謂浙江杭州人呼「兄」爲「阿況」或「況」，則又非張、王之所知也。

[^a8]: 
    + *俞樾云：*「奉所立而不濟」，安得云「是吾義也」？尹注曰「更有所立，不濟而死」，則增出「死」字矣。疑管子原文本作「奉所立而不廢」。上文云：「犯吾君命而廢吾所立，奪吾糺也。雖得天下，吾不生也。」此即所謂「奉所立而不廢」，涉上文「事將不濟」句而誤。作「不濟」，則不可通矣。
    + *翔鳳云：*廣雅釋詁一：「濟，憂也。」方言一「濟，憂也。宋、衛曰或謂之慎，或謂之𥌳；陳、楚或曰溼，或曰濟」，郭注：「失意潛沮之名。」「濟」者沮喪之意，奉所立而不沮喪以變其節，故曰「是吾義也」。

[^a9]: 
    + *陳奐云：*「爲君臣」當作「爲人臣」，此涉上文「君命」而誤。下文「管仲曰：爲人臣者，不盡力於君，則不親信」，義正相同。
    + *俞樾云：*兩「君」字並指僖公言，夷吾爲君之臣，則將承君之命爲社稷宗廟之計，不爲子糺一人死也。尹注曰「言已立君臣之義」，誤以「君臣」連讀，失之。
    + *翔鳳云：*「君」字泛指。「爲君臣」，爲人君之臣。

鲍叔謂管仲曰：「何行？」***問其事君當何所行。***管仲曰：「爲人臣者，不盡力於君，則不親信。***不爲君親信。***不親信，則言不聽。言不聽，則社稷不定。夫事君者無二心。」***此事君之所行。***鮑叔許諾。僖公之母弟夷仲年生公孫無知，有寵於僖公，衣服禮秩如適[^b1]。***言無知之寵與適子同。***
僖公卒，以諸兒長得爲君，是爲襄公。襄公立后，絀無知，無知怒。公令連稱、管至父戍葵丘[^b2]，曰：「瓜時而往，及瓜時而來。」期戍，公問不至[^b3]，請代不許，故二人因公孫無知以作亂。
魯桓公夫人文姜，齊女也。公將如齊，與夫人皆行[^b4]。***公，謂桓公。***申俞諫曰：「不可[^b5]。***申俞，魯大夫也。***女有家，男有室，***女有夫之家，男有妻之室。***無相瀆也，謂之有禮。」公不聽，遂以文姜會齊侯於灤。文姜通於齊侯[^b6]，桓公聞，責文姜。文姜告齊侯，齊侯怒，饗公，使公子彭生乘魯侯，脅之[^b7]，***乘，謂扶公①升車。拉其脅而殺之。***公薨于車。
竪曼曰：***堅曼，齊大夫也。***「賢者死忠以振疑，百姓寓焉[^b8]。***振，救也。賢者死於忠義，以救當時之疑，故百姓有所託焉。寓，寄託也。***智者究理而長慮，身得免焉。***智者既盡理，而謀慮又長，故免於危亡。***今彭生二於君[^b9]，***不以正道輔君，而從之於昏，故曰二。***無盡言而諛行，以戲我君，使我君失親戚之禮命[^b10]，***無盡言，謂不忠諫。襄公通其妹，故曰失親戚之禮命。***又力成吾君之禍，以搆二國之怨，***恃其多力，拉殺魯君，故曰力成吾君之禍。***彭生其得免乎，禍理屬焉！***禍敗之理，屬於彭生。***夫君以怒遂禍，***君怒魯桓，彭生則遂成其禍。***不畏惡親，聞容昏生，無醜也[^b11]，***君而通妹，是謂惡親。不畏此事遠聞，而容忍之，然此昏愚之生於不識其類，故曰昏生無醜。醜，類也。***豈及彭生而能止之哉！***及，如也。禍由彭生，則彭生力能之。今而成禍，故當誅之***魯若有誅必以彭生爲説。」
二月，魯人告齊曰[^b12]：「寡君畏君之威，不敢寧居，來脩舊好，禮成而不反，無所歸死[^b13]，請以彭生除之。」齊人爲殺彭生，以謝于魯。
五月，襄公田于貝丘[^b14]，見豕彘[^b15]。從者曰：「公子彭生也。」公怒曰：「公子彭生安敢見[^b16]！」射之，豕人立而啼[^b17]。公懼，墜於車下，傷足亡屨。反，誅屨於徒人費[^b18]，不得也，***誅，責，***鞭之見血。費走而出，遇賊於門，脅而束之。費袒而示之背，賊信之，使費先入，伏公而出，鬬死于門中。石之紛如死于階下。孟陽代君寢于牀，賊殺之，曰：「非君也，不類。」見公之足于户下，遂殺公，而立公孫無知也。

------------------------------
* ①「公」字脱作「力」，據補注改。

[^b1]: *翔鳳云：*儀禮士喪禮「死於適室」，注：「正寢之室也」段玉截云：「嫡庶字古祇作適，適者之也，所之必有一定也。」詩「天位殷適」，傳曰：「紂居天位，而殷之正適也。」凡經傳作「嫡」者皆不古。
[^b2]: *翔鳳云：*此齊之葵丘，在山東臨淄縣西。」若桓會諸侯，則宋之葵丘，今河南東仁縣境。古本疑爲會諸侯之葵丘而删「丘」字，其謬如此。
[^b3]: *翔鳳云：*説文「問」訓爲「訊」，然此爲恤問，與訊有别。
[^b4]: *李哲明云：*「皆」讀爲偕，古字通用。書湯誓「予及女皆亡」，孟子作「偕亡」，此類正多。
[^b5]: *尹桐陽云：*申俞，魯大夫左傅作申繻。繻、俞聲轉通用，古今人表有「魯申嬬」。

[^b6]: 
    + *尹桐陽云：*詩序：「南山刺襄公也。鳥獸之行，淫乎其妹。」考諸禮記檀弓云「齊襄夫人，魯莊外祖母」，則文姜乃齊襄女，「淫妹」之説，胡自而來？諸侯夫人一嫁而不復歸母家者，防其曳漏國情也。此云「通於齊侯」，謂文姜以魯國機務而告於其父耳，非淫通謂也。
    + *翔鳳云：*公子糺之母爲魯女，齊、魯互通婚姻，不止一代。輩行不齊，不能證明文姜爲襄公之女。此事左傳、史記無異詞，尹持異説，不必辨矣。申俞之諫曰：「女有家，男有室，謂之有禮。」曳漏國情，非無禮之謂，謬矣。

[^b7]: 
    + *王引之云：*彭生之殺魯侯，固由斷其脅骨，然「脅之」之「脅」，則非謂脅骨也。「脅」即「拹」字之假借。説文：「協，摺也，一曰拉也。」「摺，敗也。」「拉，摧也。」「摧，折也。」玉篇「拹」音吕闔、虚業二切。虚業切之音，正與「脅」同，故借「脅」爲「協」。莊元年公羊傳説此事曰「協幹而殺之」，何注曰：「協，折聲也，以手折拹其幹。」釋文：「拹，本又作『搚』，亦作『拉』。」然則「脅之」者，以手摧折之也。若以爲匈脅之脅，則當云「折其脅」，不得云「脅之」矣。
    + *蘇輿云：*揚子法言重黎篇叙伍子胥事，云「卒眼之」，謂以眼置吳東門也。與此「脅之」句法相例。

[^b8]: 
    + *俞樾云：*「振」通作「挋」，儀禮士喪禮：「挋用巾。」古文「挋」作「振」，是也。爾雅釋詁：「挋，拭刷，清也。」是「挋」與「拭刷」同義：此云「挋疑」，謂拭刷其疑也。作「振」者，假字。尹注曰「振，救也」，未得其旨。
    + *陶鴻慶云：*「百姓寓焉」義不可曉。尹注云：「賢者死於忠義，以救當時之疑，故百姓有所託焉。」此曲説也。「百姓」疑當作「身如」。「身」字隸書作「<i>身</i>」，上半與「百」相似；「如」字偏旁與「姓」相同，故「身如」誤爲「百姓」。「賢者死忠以振(俞氏云「振」爲「挋」之借字，與拭刷義同。)疑，身如寓焉」，言賢者死忠，視身如寄也，與下文「智者究理而長慮，身得免焉」，文義相對。
    + *翔鳳云：*説文：「寓，寄也。」「寄，記也。」言爲百姓所寄託也。穀梁僖十年傅：「以重耳爲寄矣。」孟子：「士之不託於諸侯。」房注不誤。

[^b9]: *俞樾云：*「二」當爲「貳」。禮記坊記篇「唯卜之日稱二君」，鄭注曰：「『二』當爲『貳』。唯卜之時，辭得曰君之貳某爾。」然則「彭生貳於君」，謂彭生爲君之貳也。彭生爲公子，故云然。尹注曰：「不以正道輔君，而從之於昏，故『二』。」夫從君於昏，非有二心之故，安得云「二於君」乎？
[^b10]: *翔鳳云：*周禮小宰「五曰聽禄位以禮命」，注：「禮命，禮之九命之差等。」

[^b11]: 
    + *戴望云：*「惡親」指魯言，「聞容」當爲「閒咎」，字之誤。廣雅釋詁：「閒，加也。」「昏」讀爲泯。「生」讀爲姓。毛傳曰「泯，滅也。」廣雅曰：「醜，恥也。」言君以怒成二國之禍，不畏魯之加咎，(下文曰「禮成而不反，無所歸咎」，即加咎也。)由其滅姓，無恥之甚。謂公與文姜淫，播其惡于萬民。
    + *翔鳳云：*「昏」與「泯」通者，惟釋名釋天：「昏，損也。陽精損滅也。」與「滅」不同。戴説非是。「昏」爲「婚」之本宇，儀禮有士昏禮。於昏時與行，引申爲昏亂，左昭十四年傅「己惡而掠美爲昏」，注：「亂也。」「昏生」指淫亂性生活。聞我容許此人爲無恥，不必改字。

[^b12]: 
    + *蘇輿云：*上未叙年，忽出「二月」，不合。二字當衍。
    + *翔鳳云：*齊、魯不同曆，説見幼官。此當爲齊之二月，此文與左傅、史記互異者多，所見所聞，有所不同也。

[^b13]: 
    + *王念孫云：*「無所歸死」，當依左傳作「無所歸咎」，字之誤耳。
    + *翔鳳云：*「咎」與「死」形相似，有誤寫可能。然「歸死」二字自通，謂事未弄清，不能歸葬於魯也。「死」即「屍」，詳侈靡。

[^b14]: *尹桐陽云：*後漢書郡國志「博昌有貝中聚」，注引左傳「齊侯田于貝丘」杜預曰：「博昌縣南有地名貝中聚。」京相墦曰：「博昌南近澠水，水側有地名貝丘。」在今山東博興縣南五里。史記齊世家作「沛丘」。「沛」、「貝」聲轉而通用。

[^b15]: 
    + *丁士涵云：*「豕」下不當有「彘」字，蓋後人旁注以「豕」爲「彘」，因而誤衍。
    + *翔鳳云：*説文「豕」讀與「豨」同，豕走豨豨。走而豨豨之彘，非複也

[^b16]: 
    + *張文虎云：*「公子」二字涉上而衍。
    + *翔鳳云：*「公子彭生」爲名詞，襄公發怒，衝口而出，神情如見，減二字反不合矣。

[^b17]: *洪頤煊云：*荀子禮論篇注引「啼」作「諦」，楊惊曰：「古字通用。」
[^b18]: *王引之云：*「徒人費」本作「侍人費」，此後人據誤本左傳改之。辯見經義述聞。


鮑叔牙奉公子小白奔莒，管夷吾、召忽奉公子糺奔魯[^c1]。九年，公孫無知虐於雍廩[^c2]，雍麇殺無知也。桓公自莒先入，魯人伐齊，納公子糺，戰於乾時，管仲射桓公中鈎。魯師敗績[^c3]。桓公踐位，於是劫魯，使魯殺公子糺。***劫，謂興兵脅之。***

[^c1]: *翔鳳云：*左莊公八年傳：「初，襄公立，無常。鲍叔牙曰：『君使民慢，亂將作矣。』奉公子小白出奔莒。亂作，管夷吾、召忽奉公子糺來奔。」是小白先奔，亂尚未作。
[^c2]: 
    + *安井衡云：*春秋魯莊公「九年春，齊人殺無知」，則「九年」者，魯莊公之九年也。齊人著書當用齊國紀年，而今用魯紀者，蓋此篇成於丘明傳春秋之後，記無知之亂，襲其文而删節之，遂并用魯莊紀年不自喻耳。
    + *吳汝綸云：*此「九年」字採左氏而失删者。
    + *尹桐陽云：*「雍廩」，史記作「雍林」，賈逵曰：「渠丘大夫。」索賺引左傳「雍廩殺無知」，杜預曰：「雍廩，齊大夫。」史記云：「遊雍林，雍林人嘗有怨無知，遂襲殺之。」蓋以雍林爲邑名，其地有人殺無知。賈言「渠丘大夫」者，蓋以雍林爲渠丘大夫也。左昭十一年傅「齊渠丘實殺無知」，則賈説是矣。水經注：「時水北逕西安縣故城南，本渠丘，齊大夫雍廩邑。」今山東臨淄縣西蘧丘里是。古今人表云：「雍人廩」，是又以「雍」爲官名，「廩」爲人名者。

[^c3]: *翔鳳云：*史記齊世家：「小白自少好善大夫高傒。及雍林殺無知，亦發兵送公子糺，而使管仲别將兵遮莒道，射小白中鈎，小白佯死。管仲使人馳報魯，魯送糺者行益遲。六月至齊，小白已入，高溪立之，是爲桓公。桓公
中鈎佯死以誤管仲，已而載温車中馳行，亦有高、國内應，故得先入之。發兵距魯，載於乾時。」則戰乾時在射公中鈎之後。此事管仲受骗，故管書諱之而用曲筆，抑由此可見小白之有大慮也。


桓公問於鮑叔曰：「將何以定社稷？」鮑叔曰：「得管仲與召忽，則社稷定矣。」
公曰：「夷吾與召忽，吾賊也。」鲍叔乃告公其故圖。***故圓，謂管仲本使鲍叔傅小白，將立之。***
公曰：「然則可得乎？」鲍叔曰：「若亟召則可得也。不亟，不可得也。夫魯施伯知夷吾爲人之有慧也，其謀必將令魯致政於夷吾。夷吾受之，則彼知能弱齊矣[^d1]。夷吾不受，彼知其將反於齊也，必將殺之。」***既不受魯政而反於齊，恐其將爲魯害，故殺之。***
公曰：「然則夷吾將受魯之政乎，其否也？」鮑叔對曰：「不受。夫夷吾之不死糺也，爲欲定齊國之社稷也。今受魯之政，是弱齊也。夷吾之事君無二心[^d2]，雖知死，必不受也。」***君，謂桓公。***
公曰：「其於我也曾若是乎？」***曾，則也。則能無二心如是乎？***鲍叔對曰：「非爲君也，爲先君也。其於君不如親糺也，***言管仲親糺多於小白也。***糺之不死，而況君乎！***親尚不死，疏則可知。***君若欲定齊之社稷，則亟迎之。」***管仲既志在定齊社稷，故須急迎之。***
公曰：「恐不及，奈何？」鲍叔曰：「夫施伯之爲人也，敏而多畏。***多畏則念慮深。***公若先反，恐注怨焉[^d3]，必不殺也。」***若先反管仲，而施伯殺之，齊必注怨，故不敢。***
公曰：「諾。」***從鲍窆言也。***施伯進對魯君曰：「管仲有急，其事不濟[^d4]。今在魯，君其致魯之政焉。***有急難之事，與小白爭國。其事既不濟，故來在魯，可因此事而致政。***若受之，則齊可弱也。若不受，則殺之。殺之以説於齊也。與同怒，尚賢於已。」***施伯恐管仲反齊爲害，欲殺之。有若與齊同怒，如此猶賢於不殺也。***君日：「諾」。
魯未及致政，而齊之使至，日：「夷吾與召忽也，寡人之賊也。今在魯，寡人願生得之。若不得也，是君與寡人賊比也。」魯君問施伯，施伯曰：「君與之。臣聞齊君惕而亟驕，雖得賢，庸必能用之乎？***庸，猶何也。***及齊君之能用之也，管子之事濟也[^d5]。***及，猶就也。就令能用之，管子之事必濟也。***夫管仲，天下之大聖也。今彼反齊，天下皆鄉之，豈獨魯乎！今若殺之，此鮑叔之友也，鮑叔因此以作難，君必不能待也[^d6]，***齊國强，鲍叔賢，故不能待。待，猶擬。***不如與之。」魯君乃遂束縛管仲與召忽。
管仲謂召忽曰：「子懼乎？」召忽曰：「何懼乎？吾不蚤死，將𦙃有所定也[^d7]。***𦙃，待。***令既定矣，***謂小白已定齊。***令子相齊之左，必令忽相齊之右[^d8]。雖然，殺君而用吾身，是再辱我也。***君，謂子糺①。***子爲生臣，忽爲死臣。***生則定社稷死則顯忠義。***忽也知得萬乘之政而死，公子糺可謂有死臣矣。子生而霸諸侯，公子糺可謂有生臣矣。死者成行，***死成忠義之行。***生者成名。***生定社稷之名。***名不兩立，***既成生名，不可又成死名。***行不虚至。***必致身受命，乃謂之行也。***子其勉之，死生有分矣。」
乃行，入齊境，自刎而死。管仲遂入。君子聞之曰[^d9]：「召忽之死也，賢其生也。***召忽之生，不能霸諸侯。***管仲之生也，賢其死也。」***管仲之死，不成九合之功。*** 

------------------------------
* ①「糺」字原作「也」，據補注改。

[^d1]: *王念孫云：*「彼知能弱齊」，本作「彼能弱齊」，「彼」謂魯也，小匡篇作「則魯能弱齊矣」，是其證。「彼」下「知」字，涉下文「彼知」而衍。
[^d2]: *李哲明云：*此鮑叔言夷吾素行事君無二心而已。時仲未歸桓，「君」字係泛言。且下云：「公曰：其於我也曾若是乎？鮑叔對曰：非爲君也。」此「君」不指桓公，明甚。注非。

[^d3]: 
    + *張文虎云：*「反」疑「及」字之誤對上文「恐不及」而言。
    + *俞樾云：*「反」乃「彼」之壞字。當以「公若先」爲句，「彼恐注怨焉」爲句，「彼」謂施伯也。尹注云「若先反管仲」，是其所據本已誤。
    + *翔鳳云：*房注自通，何必改字？史記趙世家：「反高平、根柔於魏。」正義：「反，還也。」即此「反」之義也

[^d4]: 
    + *陶鴻慶云：*「急」當爲「慧」字之誤。上文「鮑叔對桓公曰：夫魯施伯知夷吾爲人之有慧也」，是其證。
    + *翔鳳云：*問篇「舉知人急，則衆不亂」，注：「謂困艱也。」指子糺之難。子糺已死，故云「其事不濟」。

[^d5]: 
    + *王念孫云：*尹未曉「及」字之義，「及」猶若也，言若齊君能用之，則管子之事必濟也。樂記曰：「樂極則憂，禮粗則偏矣。及夫敦樂而無憂，禮備而不偏者，其唯大聖乎！」「及夫」，若夫也。中庸曰：「今夫天，斯昭昭之多，及其無窮也，日月星辰繫焉，萬物覆焉。」「及其」，若其也。(言自其一處言之，則唯此昭昭之多；若自其無窮言之，則日月星辰萬物皆在其中。下文「及其廣厚」、「及其廣大」、「及其不測」，竝同此意，非謂天地山川之大，由於積累也。)老子曰：「吾所以有大患者，爲吾有身，及吾無身，吾有何患。」言若吾無身也。又曰：「取天下常以無事，及其有事，不足以取天下。」言若其有事也。
    + *翔鳳云：*説文：「及，逮也。」有從後及前，從彼及此之意。「逮」字本作「隶」，从又，从㞑省，及也，口語作「到」。此與禮記中庸、老子各「及」字，皆用本義，王改爲「若」，爲假設之解，語氣不合，非是。

[^d6]: *王引之云：*尹訓「待」爲「擬」，於義無取。今案「待」者，禦也。言鲍叔作難，君必不能禦之也。魯語曰「帥大讎以憚小國，其誰云待之」，楚語曰「其獨何力以待之」，韋注竝曰：「待，禦也。」昭七年左傅曰：「晉師必至，吾無以待之。」墨子七患篇曰：「桀無待湯之備，故放：紂無待武之備，故殺。」孟子梁惠王篇曰：「諸侯多謀伐寡人者，何以待之？」楚「待」爲「禦」也。禦敵謂之「待」，故爲宫室以禦風雨，亦謂之「待」。「重門擊柝，以待暴客；上棟下宇，以待風雨」，其義一也。墨子辭過篇「宫室足以待雪霜雨露」，節用篇「待」作「圉」，「圉」與「禦」同。又制分篇曰「故莫知其將至也，至而不可圉；莫知其將去也，去而不可止；敵人雖衆，不能止待」，「止待」，即止禦也。「止」字承上「不可止」而言，「待」字承上「不可圉」而言。尹以「待」字下屬爲句，大謬，劉已辯之。

[^d7]: *翔鳳云：*趙本改楊本之「𦙃」爲「胥」，是也。然以「脅」爲誤字則非是。漢韓勑碑「胥」作「𦙃」，梁蕭憺碑作「𦙃」。魏張猛龍碑「緝」作「𦂝」，「胥」與「𦙃」隸相混而非「咠」字。戒篇「賓𦙃無」，一作「賓胥無」，其非誤字明甚。楊本保存隸書真蹟，沿漢、唐之舊而未改。趙本一切改爲楷字，有時謬誤，予一一著之。予校書至此，悟及宋本保存隸書别體，爲校勘創一新條例，凡指爲誤者，渙然冰釋矣。

[^d8]: *翔鳳云：*齊承殷俗尚左，見宙合。
[^d9]: *翔鳳云：*此與左傳「君子曰」同，乃當時士大夫之輿論也。


或曰[^e1]：明年***集書者更聞異説，故言「或曰」。明年，襄公立之明年也。***襄公逐小白[^e2]，小白走莒。三年，襄公薨，公子糺踐位，國人召小白[^e3]。
鲍叔曰：「胡不行矣？」小白曰：「不可。夫管仲知，召忽强武，雖國人召我，我猶不得入也。」
鲍叔曰：「管仲得行其知於國，國可謂亂乎[^e4]？***管仲得行其智於國，國則不亂。今亂，是不得行其智。***召忽强武，豈能獨圖我哉？」***國人既召小白，則不與召忽圖我。***小白曰：「夫雖不得行其知[^e5]，豈且不有焉乎[^e6]？***直是智不行，不得言無智。***召忽雖不得衆，其及①豈不足以圖我哉[^e7]？」***召忽雖不得衆，若及獨能圖我。***
鮑叔對曰：「夫國之亂也，智人不得作内事，***智人作内事，則其國理。***朋友不能相合摎[^e8]，而國乃可圖也。」***摎，交入也。朋友不能相交合，則黨與弱，故乃可圖。***乃命車駕[^e9]，鮑叔御，小白乘而出於莒。小白曰：「夫二人者奉君令，吾不可以試也。」***二人，謂管仲、召忽。奉君令，則致死拒我，故不可試也。***乃將下。
鮑叔履其足曰：「事之濟也在此時，事若不濟，老臣死之，公子猶之免也[^e10]。」***鲍叔言事若不濟，則己致死，公子猶可得免脱。***乃行，至於邑郊，鲍叔令車二十乘先，十乘後。***二十乘先，鲍叔欲與之入國。十乘後，令衛公子。***
鲍叔乃告小白曰：「夫國之疑二三子，莫忍老臣[^e11]，***二三子，謂從小白者。不忍違老臣，故相從，中心實疑。***事之未濟也，老臣是以塞道[^e12]。」***以事未濟，故以二十乘先行塞道。***
鲍叔乃誓曰：「事之濟也，聽我令。事之不濟也，免公子者爲上，死者爲下。吾以五乘之實距路。」***鲍叔於前二十乘，更將五乘先行距路，不令子糺之黨得及小白。***鮑叔乃爲前驅，遂入國，逐公子糺。管仲射小白中鈎。管仲與公子糺、召忽遂走魯。桓公踐位，魯伐齊，納公子糺而不能。

--------------------------
* ①「及」字原作「反」，據補注改。下注文同。

[^e1]: *翔鳳云：*用「或曰」者爲寫書者，非校書之劉向。此人非必在管仲之後，可以與之同時，親見其事。然而用「或曰」作爲疑詞者，凡歷史有爲執政所諱言，用曲筆以愚人，知者不敢直言，而用「或曰」。史記老子列傳即用此法。而如韓非用異聞述前代事，則又爲一例矣。

[^e2]: 
    + *張文虎云：*尹注「襄公立之明年」，案據下入國之文則非襄公立之明年矣，蓋異聞之誤。(觀後叙宋夫人事，可知其謬。)
    + *安井衡云：*按左傅、史記襄公以魯桓公十五年即位，莊八年爲公孫無知所弑，在位十二年。下文云「小白走莒，三年襄公薨」，則「明年」者别有所指，然今不可考。
    + *翔鳳云：*左傳言鮑叔知亂將作，奉小白奔莒，則所謂「明年」者，乃小白奔莒之明年，其事在襄公八、九年。另有傳説，則非小白自出奔，而爲襄公逐小白，其事甚明，何云「不可考」乎？此事桓公諱言，故記以「或曰」存疑。

[^e3]: *翔鳳云：*「國人」爲隱語，指高、國二卿，高傒爲内應，陰召小白，前已言之，非普通之國人所能爲力也。

[^e4]: 
    + *安井衡云：*「謂」當爲「以」，聲之誤也。
    + *吳汝綸云：*「謂」疑當作「得」。
    + *翔鳳云：*鮑叔言管仲不得行其知。若得於國中，國可謂亂乎？説文：「謂，報也。」段注：「㚔部曰：『報，當罪人也。』」蓋刑與罪相當謂之報，引伸凡論人論事得其實謂之報，如論語「子謂仲弓」、「其斯之謂與」是也。亦有借爲「曰」字者，如左傅「王謂叔父」，即魯頌之「王曰叔父」也。「可謂亂乎」，即事得其實之謂，諸人但知「謂」訓曰，認爲不可通而改字，謬矣。

[^e5]: *翔鳳云：*「夫」猶彼也。論語：「夫人不言，言必有中。」

[^e6]: 
    + *俞樾云：*「且」乃語詞，「豈且不有焉乎」，猶云豈不有焉乎。故尹注云：「直是智不行，不得言無智也。」莊子齊物論篇「誰獨且無師乎」，又曰「果且有彼是乎哉，果且無彼是乎哉」，吕氏春秋無義篇「豈且忍相與戦哉」，並用「且」字爲中語助，説見王氏引之經傅釋詞。
    + *翔鳳云：*釋言樊孫本曰：「將，且也。」墨子經説：「自前曰且，自後曰已。」「豈且」猶豈將。左昭二十年傳「是不有寡君也」，杜注：「有，相親也。」詩葛藟：「亦莫我有。」「有」從又古「佑」字言豈將不助之乎。俞認爲有無之有，「且」字亦未質言，俱莫能明也。

[^e7]: *翔鳳云：*説文：「及，逮也。」釋名：「急，及也，操切之使相逮及也。」「急」從及聲，「及」同「急」，急則圖我。

[^e8]: 
    + *尹桐陽云：*「摎」同「勠」，并力也。
    + *翔鳳云：*説文「摎，縛殺也」，段注：「今之絞罪，即古之所謂摎也。」廣雅釋詁三：「摎，束也。」言不能合而絞束小白也。

[^e9]: *翔鳳云：*「駕」爲動詞，孟子：「今乘輿已駕矣。」趕大車者，促馬走則呼曰「駕」，今停止則呼曰「喻」駕馭英雄，乃其引伸義也。

[^e10]: *翔鳳云：*「猶之免也」與「猶免之也」同，古今語法異也。郊特牲：「天子樹瓜華，不斂藏之種也。」吕氏春秋愛類：「匡韋曰：公取之代乎？其不歟？」「之」字倒用，古人有此語法。

[^e11]: *翔鳳云：*「夫國」彼國也。「忍」假爲「認」。古「認」字作「仞」，漢書儒林傅「喜因不肯仞」，卓茂傳「有人認其馬」，則變「仞」爲「認」矣。承認者以言，其本字爲「忍」。無極山碑：「浚谷千刃。」則「仞」之本字亦作「刃」。「刃」訓刀堅，孽乳爲「忍」。地員「淖而不肕」，注：「堅也。」即「忍」之變而近於「仞」。

[^e12]: *翔鳳云：*「是以」者，因是而作也。「塞道」，緩其來攻之路。


桓公二年，踐位***入國二年，方得踐位。***召管仲[^f1]。管仲至，公問曰：「社稷可定乎？」管仲對曰：「君霸王，社稷定。君不霸王，社稷不定。」公曰：「吾不敢至於此其大也，定社稷而已。」管仲又請，君曰：「不能[^f2]。」管仲辭於君曰：「君免臣於死，臣之幸也。然臣之不死礼也，爲欲定社稷也。社稷不定，臣禄齊國之政而不死糺也，臣不敢[^f3]。」***既不死糺，空①食齊政之禄，而不定社稷，臣則不敢。言將致死。***乃走出。至門，公召管仲。管仲反，公汗出曰②：「勿已，其勉霸乎[^f4]！」***必欲令霸王而不已，我將勉力而求霸也。***管仲再拜稽首而起，曰：「今日君成霸，臣貪承命[^f5]。」趨立於相位，***君既許霸，臣貪於承命，故趨立相位。***乃令五官行事。

-------------------------------
* ①「空」字原作「室」，據補注改。
* ②「曰」字原無，據補注增。

[^f1]: 
    + *王念孫云：*「桓公踐位」已見上文，此自謂桓公二年召管仲耳。「踐位」二字，乃涉上文而衍。尹氏不察，而云「入國二年，方得踐位」，該矣。
    + *陳奐云：*「二年」當是「一年」之誤。桓公入國之一年召管仲也。小匡篇及春秋内外傅皆桓公入國之年召管仲，下文曰「二年，桓公彌亂」，桓公入國之二年也。下文言「二年」，則知此爲一年矣。尹注誤。
    + *翔鳳云：*中庸：「踐其位，行其禮。」「踐位召管仲」五字爲句，桓公立君位而召管仲也。「位」古作「立」。周禮小宗伯「掌建國之神位」，注云：「古者『立』、『位』同字。古文春秋經「公即位」爲『公即立』。」「踐位」，踐立也。非以「二年踐位」四字斷句。凡新君接位，有時即改元，有時待至次年改元。按文意，此爲公子糺之二年，當時無年號，合併計算。此「踐位」與上文「踐位」稍殊，諸人自不解耳。

[^f2]: 
    + *丁士涵云：*上下文皆作「公曰」，此「君」字亦當作「公」，蓋涉上下有君字而誤。
    + *翔鳳云：*稱「公」爲史臣追述，此乃管仲面對，稱「君」爲是。言各有當，丁説非是。

[^f3]: 
    + *俞樾云：*「禄」讀爲録，謂領録其政也。尚書堯典篇「納于大麓」，今文家讀「麓」爲録，故劉昭注後漢書百官志引新論曰：「昔堯試于大麓者，領録天子事，如今尚書官矣。」鄭君注尚書大傳亦云：「堯聚諸侯，命舜陟位居攝，致天下之事，使大録之。」與史記堯使舜入山林川澤之説不合。然管子書已云「禄齊國之政」，則其義古矣。尹注不知「禄」爲「録」之假字，而云「空食齊政之禄」，夫食齊政之禄，不可言「禄齊國之政」，足知其非也。
    + *翔鳳云：*孝經援神契：「禄者，録也。取上所以敬録接下，下所以謹録事上。」「禄」即「録」，俞不知也。

[^f4]: *翔鳳云：*此省「曰」字。管子省「曰」字者，見前後各篇。

[^f5]: 
    + *陳奐云：*「貪」讀爲欽，假借字也。「貪承命」，言欽承君命也。大雅皇矣篇「無然歆羡」，毛傳曰「無是貪羡」，謂「歆」爲「貪」之假借字。古「歆」、「欽」、「貪」聲同，「欽」之爲「貪」，猶「貪」之爲「歆」矣。尹注非。
    + *翔鳳云：*説文「貪欲物也。」莊子漁父：「專加擅事，侵人自用謂之貪。】謙言己之材不稱，猶今人言「僭」也。左傳：「天王使宰孔賜祚，桓公曰：小白余敢貪天子之命！」太炎謂「余」同「啥」，何物也，亦謙詞。


異日，公告管仲曰：「欲以諸侯之閒無事也，小脩兵革[^g1]。」管仲曰：「不可。百姓病，公先與百姓而藏其兵[^g2]。***百姓困病，當先賦與之，而兵事且可藏。***與其厚於兵，不如厚於人。***人厚兵自强。***齊國之社稷未定，公未始於人而始於兵，外不親於諸侯，内不親於民。」
公曰：「諾。」政未能有行也，二年，桓公彌亂[^g3]，***不盡行夷吾之言，故彌亂。***又告管仲曰：「欲繕兵。」管仲又曰：「不可。」公不聽，果爲兵。桓公與宋夫人飲舡中[^g4]，夫人蕩舡而懼公，公怒出之。宋受而嫁之蔡侯。明年，公怒告管仲曰：「欲伐宋。」管仲曰：「不可。臣聞内政不脩，外舉事不濟。」公不聽，果伐宋。諸侯興兵而救宋，大敗齊師。公怒，歸告管仲曰：「請脩革[^g5]。吾士不練，吾兵不實，諸侯故敢救吾讎。内脩兵[^g6]。」
管仲曰：「不可。齊國危矣。内奪民用，士勸於勇外，亂之本也[^g7]。***脩兵則用廢，故曰奪人用。士所勸者唯勇，則輕敵故爲外亂之本也。***外犯諸侯，民多怨也。***外犯必多殘害，故爲人所怨。***爲義之士，不入齊國，***君爲不義，故義士不歸也。***安得無危？」鮑叔曰：「公必用夷吾之言。」公不聽，乃令四封之内脩兵[^g8]，關市之征侈之。***侈，謂過常也。謂重其税賦。***公乃遂用以勇授禄。***士勇則與之禄。***鮑叔謂管仲曰：「異日者，公許子霸，今國彌亂，子將何如？」管仲曰：「吾君惕[^g9]，其智多誨。***智多則可試誨之也。***姑少胥，其自及也[^g10]。」***胥，待也。待其自能及道。***
鲍叔曰：「比其自及也，國無闕亡乎？」管仲日：「未也。國中之政，夷吾尚微爲[^g11]，焉亂乎？尚可以待。***國政微爲，則未至亂，可待君自及。***外諸侯之佐，既無有吾二人者，未有敢犯我者。」***諸侯之佐，既無有如我二人，故不敢犯我。***明年，朝之爭禄相剌，裚領①而刎頸者不絶[^g12]。***裚，謂掣断之也。***鮑叔謂管仲曰：「國死者衆矣，毋乃害乎？」管仲曰：「安得已然！此皆其貪民也。***貪人爭禄自殘，亦未能自爲害也。。***夷吾之所患者，諸侯之爲義者莫肯入齊，齊之爲義者莫肯仕。此夷吾之所患也。***有義之士，内外不歸，亂亡立至，故可患也。***若夫死者，吾安用而愛之？」***貪人自相殺傷，吾何能惜之！***公又内脩兵。

--------------------------------------
* ①「領」字原作注文「子計」二字，據補注改。

[^g1]: *翔鳳云：*「兵」爲戟盾等，「革」爲皮幹筋骨，細觀全書可見。輕重九府，筋角出於幽都，齊國所出不多。初作小規模之準備，故云「小脩革」。下文雲「内修兵」而不言革，以革須用現金向外購買，措資不易，故用「内」字。「欲缮兵」「果爲兵」均無「革」字，原因在此。下文「請修革」無「兵」字，「内修兵」無「革」字，各有深意。趙本二句均作「兵革」，謬矣。

[^g2]: 
    + *安井衡云：*古人與君言，未有稱君曰「公」者，此「公」當爲「君」。
    + *蘇輿云：*「與」，親也。下云「内不親於民」，承此言之。本書如霸言篇「諸侯之所與之」，形勢篇「見與之交」，注訓「親」。

[^g3]: 
    + *丁士涵云：*疑當作「桓公又告管仲曰」，傅者誤移置上文耳。
    + *翔鳳云：*周禮小祝：「彌烖兵。」襄公二十五年左傅：「兵其少弭矣。」「彌」假爲「弭」，止也。「桓公彌亂」爲「桓公止亂」。

[^g4]: 
    + *劉績云：*左傳作「蔡姬」蕩舟事亦不同。
    + *何如璋云：*據左傳是蔡姬，此云「宋受而嫁之蔡侯」，不知所據。且是桓二十九年事，此云「二年」，大誤。
    + *翔鳳云：*下文伐魯爲其救宋，作「蔡姬」則伐魯不能解釋。本宋女晚嫁蔡而誤傳。説文無「舡」字，史記項羽紀「皆湛船」，宋本亦作「舡」，爲宋本特點。隸書口、厶不分，「船」作「舩」，如「鉛」與「鈆」、「沿」與「㳂」，是其例。再寫爲「舡」，説文「䚗」字，廣韻作「𧢸」，可證。史記侯幸列傳「鄧通以濯舩爲黄頭郎」，古今人表「晉舡人固來」，皆即「船」字。

[^g5]: *翔鳳云：*古本加「兵」字，謬。理由見前。
[^g6]: *翔鳳云：*「内修兵」不能有「革」字，趙本謬，理由見前。

[^g7]: 
    + *王念孫云：*「外亂之本也」，本作「亂之本也」，「亂」上「外」字，涉下文「外犯諸侯」而衍。「内奪民用，士勸於勇」，其事皆在内而不在外下文「外犯諸侯」乃始言外事耳。尹注非。
    + *翔鳳云：*「勇外」爲勇於對外，「外」非誤字。王不解也。

[^g8]: 
    + *張佩綸云：*此「修兵」二字羡，因上下均有「内修兵」而衍。
    + *翔凰云：*上文「内修兵」爲意圖，此則實行，非羡文。

[^g9]: 
    + *王念孫云：*「惕」當爲「愓」。愓，放也。説見前「惕而有大慮」下。安井衡云：諸本作「惕」。古本脱「吾君」至「鮑叔」十六字。然上二「惕」字古本並作「愓」，則此亦當同。
    + *翔鳳云：*「惕」即「愓」，非誤字，見前。

[^g10]: 
    + *孫星衍云：*「誨」當作「悔」，謂其多悔，故少胥其自及。下文「成而不悔爲上舉」，宙合篇「故政事不悔」，其證也，尹注非。
    + *王引之云：*「智」與「知」同。(説見法法篇「不智下」。)「誨」與「悔」同。(繫辭傅「慢藏誨盜，冶容誨淫」，釋文：「誨，虞作『悔』，謂悔恨。」論語述而篇「吾未嘗無誨焉」，釋文：「魯讀爲『悔』字。」)「及」當爲「反」，字之誤也。(下同。)管仲言吾君之爲人惕，及自知其過，則必多悔，悔則必能自反，故曰：「姑少胥其自反也。」而鲍叔則曰：「比其自反也，國無闕亡乎？」尹注非。
    + *陶鴻慶云：*「智」當讀如字，言其智足以自鏡，正以平日之多悔也。小匡篇云：「夫鮑叔之忍，不僇賢人，其智稱賢以自成也。」與此文語意正同。
    + *翔鳳云：*國語晉語「往言不可及」，注：「追也。」「自及」爲自追悔，王改「反」字，非是。

[^g11]: *陶鴻慶云：*「微爲」，言陰爲之地也。説文「微，隱行也」，是其義。尹注未晰。
[^g12]: *丁士涵云：*「裚」，「折」之俗字。説文：「折，斷也。」


三年，桓公將伐魯，曰：「魯與寡人近，***謂國相隣。***於是其救宋也疾，***疾，謂先諸侯至。***寡人且誅焉。」
管仲曰：「不可。臣聞有土之君，不勤於兵，不忌於辱，不輔其過，則社稷安。勤於兵，忌於辱，輔其過，則社稷危。」公不聽，興師伐魯。造於長勺，魯莊公興師逆之，大敗之。桓公曰：「吾兵猶尚少，吾參圍之，安能圉我？」***吾以三倍之兵圍之，則何能圉我！***四年，脩兵，同甲十萬，***同甲，謂完堅齊等。***車五千乘[^h1]。謂管仲曰：「吾士既練，吾兵既多，寡人欲服魯。」
管仲喟然嘆曰：「齊國危矣，君不競於德，而競於兵！***人君當以德義服遠，不當競於兵也。***天下之國，帶甲十萬者不鮮矣。吾欲發小兵以服大兵，***欲以齊國服諸侯而致霸王，故曰：以小兵而服大兵也。***内失吾衆。***謂數摇動之，則衆疲而散。***諸侯設備，***數見侵伐，故設備。***吾人設詐[^h2]，***力不足，則詐以繼之。***國欲無危，得已乎？」公不聽，果伐魯。魯不敢戰，去國五十里而爲之關。***更立國界，而爲之關。***魯請比於關内[^h3]，以從于齊，齊亦毋復侵魯。***魯請從服於齊，供其徵求，比於齊之關内。***桓公許諾。魯人請盟，曰：「魯，小國也，固不帶劒。今而帶劒，是交兵聞於諸侯。君不如已，***若以交兵聞於諸侯，不如止而不盟也。***請去兵。」桓公曰：「諾。」乃令從者毋以兵。管仲曰：「不可。諸侯加忌於君，君如是以退，可。***忌，怨也。諸侯欲以結盟致怨於君，今請不盟，從此即退可也。***君果弱魯君[^h4]，諸侯又加貪於君，***若果弱魯，諸侯又以貪名加君。***後有事，小國彌堅，大國設備，***既有食忌之名，故皆設備。***非齊國之利也。」桓公不聽。
管仲又諫曰：「君必不去魯，胡不用兵？曹劌之爲人也，堅强以忌[^h5]，不可以約取也。」***不可以盟取信也。***桓公不聽，果與之遇。莊公自懷劎，曹剝亦懷劎。踐壇，莊公抽劎其懷，曰：「魯之境，去國五十里，亦無不死而已。」左椹桓公，右自承，曰：「均之死也，戮死於君前。」***左手舉劒，將椹桓公，且以右手自承而言日：「齊迫魯境亦死，今殺君亦死。同是死也，將殺君，次自殺。」故曰「均之死也，戮死於君前」。***管仲走君，曹劌抽劒當兩階之閒，曰：「二君將改圖，無有進者。」***拔劒當階，所以拒管仲。言魯、齊二君將欲改先者之所圖，今不當有進者也。***管仲曰：「君與地，以汶爲竟。」桓公許諾，以汶爲竟而歸。桓公歸而脩於政，不脩於兵革，自圉辟人，以過弭師[^h6]。***既不脩其兵革，故出入自圉辟其人。以先者之過，故弭息其師。***


[^h1]: 
    + *惠棟云：*「同甲」者，均服之謂也。(見左傅補注。)
    + *宋翔鳳云：*「同」，合也。攷工記「合甲壽三百年」，合甲十萬，則他兵之脩可知已。
    + *王引之云：*下文：「桓公築緣陵以封杞，予車百乘，甲一千；築夷儀以封邢，予車百乘，卒千人。」又曰：「大侯車二百乘，卒二千人，小侯車百乘，卒千人。」皆車一乘，甲十人。此文「車五千乘」，則當云「甲五萬」，今作「十萬」者，因下文「帶甲十萬」而誤也。下文「天下之國，帶甲十萬者不鮮矣」，其數多於桓公之甲，故曰：「吾欲發小兵以服大兵，……國欲無危，得已乎？」
    + *王紹蘭云：*尹注謂「『同甲』謂完堅齊等」，按「同」不訓「完堅」，「甲」亦不能「齊等」。「同」當爲「全」，「仝」即全字。説文：「全，完也。全，篆文『全』，從玉。純玉曰全。」蓋舊本作「仝甲」，傳寫者以「仝」爲俗「同」字，因改爲「同」耳。攷工記：「函人爲甲，犀甲七屬，兕甲六屬，合甲五屬。」十萬之甲，三等皆備，安得齊同。説文：「同，合會也。」若以「合甲」解之，則帶甲十萬皆五屬下等之甲，而無犀、兕，於義難通。「仝甲」謂完堅之甲，犀、兕、合三者皆合，而五行篇「命左右司馬全組甲」，是其證矣。(今本全譌衍，據類聚所引訂正。)史記衛將軍驃騎列傳、漢書霍去病傅，皆用「全甲」之文，即本此也。
    + *翔鳳云：*下文「車百乘，甲五千」，並非一比十也。所云「帶甲十萬者不鮮」，指與齊同等大國，非有多數大國兵力二倍於齊也。王説誤。

[^h2]: 
    + *劉績云：*「詐」，一本作「誑」。
    + *安井衡云：*「吾人」，「吾民」也，疑唐人避諱，而後人未改也。
    + *翔鳳云：*公羊俱二十三年傳「詐戰不日」，注「詐，卒也，齊人語也。」月令「毋或作爲」，注：「今作『詐僞』。」「詐」音同作，即同乍。金文以「乍」爲「作」。「設詐」謂倉卒應戰。房注誤解爲詐僞，一本訛爲「誑」矣。

[^h3]: 
    + *俞正燮云：*吕氏春秋貴信篇云：「魯請比關内侯以聽。」國皆有關，如言封内食采耳，非如漢人説關内侯爲崤函
也。
    + *尹桐陽云：*言與齊内臣等也。呂覽貴信「内」下有「侯」字，則爲爵名。小匡篇曰：「執玉以見，請爲關内之侯。」墨子號令：「封城將三十里爲關内侯。」韓非顯學：「關内之侯雖非吾行，吾必執禽而朝。」魏策：「王
不若與竇屢爲關内侯。」則春秋戰國已有關内侯，非自秦始有矣。

[^h4]: 
    + *安井衡云：*古本作「若魯弱於君」。
    + *翔鳳云：*「君果弱魯君」，謂國弱君不弱，不能以魯君爲懦柔無勇氣也。若如古本，則是魯國弱於君，文意全非。魯比於關内侯，不敢戰，魯弱明矣。

[^h5]: 
    + *丁士涵云：*「忌」與「惎」同，説文：「惎，毒也。」
    + *翔鳳云：*丁説是也。泰誓「未就予忌」，説文引作「惎」

[^h6]: 
    + *張佩綸云：*「自圉」，即詩之「我圉」，左傅之「聊以固吾圉」，言慎守邊圉也。「辟人」，理人也。「以」通作「已」，止也。「已過」，止過也。「弭師」，弭兵也。舊注大誤。
    + *翔鳳云：*爾雅釋詁「圉，垂也」，郭注：「守圉在外垂也。」「辟人」，避人也。言不與衝突，張説非是。孟子：「行辟人可也。」荀子榮辱：「不辟死傷。」古籍無以「辟」訓理者。


五年，宋伐杞。桓公謂管仲與鮑叔曰：「夫宋，寡人固欲伐之，無若諸侯何！***無若諸侯救宋何。***夫杞，明王之後也。***杞，夏之後。***今宋伐之，予欲救之，其可乎？」管仲對曰：「不可。臣聞内政之不脩，外舉義不信。君將外舉義，以行先之，***以内行先之。***則諸侯可令附。」
桓公曰：「於此不救，後無以伐宋。」***今不救杞，後無辭以伐宋。***管仲曰：「諸侯之君，不貪於土。貪於土必勤於兵[^i1]，勤於兵必病於民，民病則多詐。夫詐，密而後動者勝，***密，靜。***詐則不信於民。夫不信於民則亂内動，則危於身[^i2]。是以古之人聞先王之道者，不競於兵。」***兵者凶器，競之則危。***
桓公曰：「然則奚若？」管仲對曰：「以臣則不，***以臣之意，則不與君同。***而令人以重幣使之[^i3]。***以重幣使宋，令罷杞兵。***使之而不可，***謂宋不從令。***君受而封之。」***受杞告命而建封之。***桓公問鮑叔曰：「奚若？」鲍叔曰：「公行夷吾之言。」公乃命曹孫宿使於宋，宋不聽，果伐杞。***宋果伐祀。***桓公築緣陵以封之，***緣陵，杞城。***予車百乘，甲一千。***謂與杞也。***明年，狄人伐邢，邢君出致於齊[^i4]。***致命於齊以告急。***桓公築夷儀以封之，***夷儀，邢城。***予車百乘，卒千人。明年，狄人伐衛，衛君出致於虚。***虚，地名。詩所謂「升彼虚矣，以望楚矣」。***
桓公且封之。隰朋、賓胥無諫曰：「不可。三國所以亡者，絶以小[^i5]。***小國之亡，理則然矣，不當封也。***今君𥷋封亡國，國盡若何[^i6]？」***國之車盡於封亡國，其若之何？***桓公問管仲曰：「奚若？」管仲曰：「君有行之名，安得有其實[^i7]。***既有行封之名，則當虚國而爲之，安得有其富實乎？***君其行也。」公又問鮑叔，鮑叔曰：「君行夷吾之言。」桓公築楚丘以封之，與車三百乘，甲五千[^i8]。 

[^i1]: *張文虎云：*此言諸侯之君不貪於土則已，若貪於土，則必勤於兵也。檀弓「伯氏不出而圖吾君，伯氏苟出而圖吾君，申生受賜而死」，句法正同。或改「不」字作「必」，非也。

[^i2]: 
    + *戴望云：*當讀「民病則多詐，詐則不信於民，夫不信於民則亂，内動則危於身」，「夫詐密而後動者勝」句當在下，此「詐」字當爲「計」字之誤也。「計密而後動者勝」，即老氏「不敢爲天下先」之意，故下文遂云：「是以古之人聞
先王之道者，不競於於兵。今本倒亂其文，又誤「計」爲「詐」，而遂不可讀矣。
    + *何如璋云：*「夫不信於民則亂」句，「内動則危於身」句，尹注「亂内」爲句，誤。
    + *翔鳳云：*「夫詐」二字一頓。詐之術，要密，要後動。「亂内動」指民，兩「則」字蟬聯而下。

[^i3]: 
    + *安井衡云：*古本作「以臣則不然，若令人以重幣使之」。
    + *俞樾云：*此十二字當作一句讀，古「而」，「如」通用，「不而」即不如也。言以臣之意，則不如令人以重幣使之也。
    + *翔鳳云：*説文「否，不也」，段注：「不者，事之不然也。否者，説事之不然也。故音義皆同。孟子：『咸丘蒙問：「舜南面而立，瞽叟亦北面而朝之。」孟子曰：「否。」』注：『言不然也。』」「不」讀否，與不然同，古本不知而妄加「然」字。

[^i4]: 
    + *姚永概云：*「致」當讀至，「致」與「至」本通，又可訓至。下文「衛君出致於虚」同。
    + *翔鳳云：*廣雅釋詁一：「致，至也」姚説是。

[^i5]: *姚永概云：*「絶」，止也。三國之亡，止以小故耳。
[^i6]: *孫星衍云：*「𥷋」當作「蘄」，求也，言三國所以亡者，以土地小不足自存。今君求封亡國，是自盡其國也。尹注非。

[^i7]: 
    + *陶鴻慶云：*尹注云：「既有行封之名，則當虚國而爲之，安得有其富貴乎？」文義俱未安。疑「行之」二字當在「君」字之上，其文曰「君行之」句，「有名安得有實，君其行也」，語氣上下相應。桓公與管仲問答，曰何行，曰行之，曰既行之，篇中屢見，此亦其例。宙合篇云：「夫名實之相怨久矣。是故絶而不交，惠者知其不可兩守，乃
取一焉，故安而無憂。」中匡篇云：「桓公曰：『君人者名之爲貴，財安可有？』管仲曰：『此君之明也。』」皆所謂「有名安得有其實」也。
    + *翔鳳云：*「安」在句首同「乃」。下文「安以其餘修兵革」。有存亡繼絶之名，乃得有霸諸侯之實。古本誤以「安」訓何而「名」、「實」互易，非是。

[^i8]: 
    + *王引之云：*「三」乃「五」之誤。每車一乘，甲十人。甲五千，則車五百乘，不得云「三百」也。霸形篇云「車五百乘，卒五千人，以楚丘封衛」，是其證。
    + *翔鳳云：*車與甲之比率，非固定不可移易者，王氏每好作此無謂之計算，不知包含有輜重工程也。


既以封衛，明年，桓公問管仲：「將何行？」***更問以所行之政也。***管仲對曰：「公内脩政而勸民，可以信於諸侯矣。君許諾。乃輕税，㢮關市之征[^j1]，爲賦禄之制。既已，***謂已行上事。***管仲又請曰：「問病臣，***臣有病者，君當慰問之。***願賞而無罰[^j2]，五年諸侯可令傅。」***行此五年，可令諸侯親附。***
公曰：「諾。」既行之，管仲又請曰：「諸侯之禮[^j3]，***請諸侯交聘之禮。***令齊以豹皮往，小侯以鹿皮報。齊以馬往，小侯以犬報。」***往重報輕，所謂大國善下小國則取小國。***桓公許諾，行之。管仲又請賞於國，以及諸侯。
君曰：「諾。」行之。管仲賞於國中，君賞於諸侯。諸侯之君，有行事善者，以重幣賀之。從列士以下有善者，衣裳賀之。***列士，謂齊之列士。管仲自以衣裳賀之。***凡諸侯之臣，有諫其君而善者，以璽問之，以信其言。***謂桓公以璽問之，以信驗其所諫之言爲善。***
公既行之，又問管仲曰：「何行？」管仲曰：「隰朋聰明捷給，可令爲東國。***東國，謂自齊東之國。令隰朋理之。***賓胥無堅强以良，可以爲西土。***西土，齊西之土。令胥無之國與士交兵。***衛國之教，危傅以利[^j4]。***謂其教既高危，且相傅以利，謂以利成俗。***公子開方之爲人也，慧以給，不能久而樂始，可游於衛。***其人性輕率，不能持久，所謂靡不有初，鮮克有終，故曰樂始。使此人游於衛，誘動之，令歸於齊也。***魯邑之教，好邇而訓於禮。[^j5]***既訓學於禮，禮者所以飾貌，故曰好邇。邇，近也。***季友之爲人也[^j6]，恭以精，博於糧[^j7]，多小信[^j8]，可游於魯。***博於糧，謂多委積。***楚國之教，巧文以利，不好立大義，而好立小信[^j9]。蒙孫博於教[^j10]，而文巧於辭[^j11]，不好立大義，而好結小信，可游於楚。小侯既服，大侯既附，***厚往輕報，所以服小侯。游三人於三國，所以附大侯。***夫如是，則始可以施政矣。」
君曰：「諾。」乃游公子開方於衛，游季友於魯，游蒙孫於楚。

[^j1]: *翔鳳云：*事類賦七七卷「㢮」作「弛」，「弛」爲正字。然「㢮」見周禮小宰、文選西京賦、廣雅釋詁四，則漢隸用之久矣。

[^j2]: 
    + *俞樾云：*尹注於「臣」字絶句，解曰：「臣有病者，君當慰問之。」夫慰問病臣，雖亦盛德事，然何與霸業乎？且病臣又何罰之有？此文「問」字疑「國」字之誤。山權數篇「君不高仁則國不相被」，宋本「國」誤作「問」，即其例也。當讀「國病」爲句，「臣願賞而無罰」爲句，言國家罷病，臣願有賞無罰以寬之也。下文：「管仲又請賞於國以及諸侯，君曰：『諾。』行之。管仲賞於國中，君賞於諸侯。」按「賞於國」者，承此文而言也；「賞於諸侯」者，承下文諸侯之禮而言也。蓋此兩節國與諸侯分言，下又合并而言之耳。
    + *翔鳳云：*入國之「間病」爲國内，此爲鄰國。鄰國之民不能盡問，問其臣耳，如此則諸侯可令附矣。「賞而無罰」，即下文「列士以下有善者」。

[^j3]: *戴望云：*元刻「諸」上有「請」字。

[^j4]: 
    + *丁士涵云：*「危」，「恑」之假字。説文「恑，變也。」「傅」乃「轉」之誤，中匡篇作「巧轉而兑利」。「恑」與「巧」皆兼變詐之義，「變轉」即「巧轉」也。
    + *俞樾云：*「危」當讀爲詭。漢#天文志「司詭星出正西」，史記天官書「詭」作「危」。淮南説林篇「尺寸雖齊必有詭」，文子上德篇「詭」作「危」，是古字通也。「衛國之教危」，謂其政教詭譎。尹注以「高危」釋之，非是。
    + *翔鳳云：*開方巧轉而兑利，含義由比對可得。漢書陳湯傳「萬年自詭」，注：「責也。自以爲憂責也。」京房傳、趙充國傳同有「自詭」之文，與「恑」之訓變詐者稍殊，俞訓未析。「傅」讀曰附，漢書此義最多。詭附而趨利。

[^j5]: 
    + *丁士涵云：*「邇」乃「學」之誤。漢書地理志「魯民好學上禮義」，又云「好學猶愈於它俗」，是其證。戴望云：「魯邑」當作「魯國」，「邇」乃「遜」之誤，小匡篇曰：「公子舉爲人博聞而知禮，好學而辭遜，請使遊於魯。」「遜」、「邇」形相近，此當作「好遜」明矣。
    + *張文虎云：*「邇」當如戴説作「遜」，「訓」當讀爲馴。
    + *俞樾云：*「邇」當讀爲爾，説文㸚部「爾，麗爾」，猶靡麗也。然則魯國好爾，謂麗爾也，正靡麗之意。尹注曰「邇，近也」，未得其義。

[^j6]: *梅士享上云：*「季友」，小匡一曰「季勞」，一曰「公子舉」。

[^j7]: 
    + *劉績云：*小匡作「公子舉博聞而知禮，好學而辭遜，請使游於魯」，疑即一人。「糧」乃「禮」字誤也。
    + *翔鳳案：*「糧」爲「禮」之誤，無據。周禮廩人注：「行道曰糧。」莊子逍遥游：「適西里者衔舂糧，適千里者三月聚糧。」其遠近有量。「糧」從「量」得聲義，爲「量」之借，或爲其隸書之别體。月令「審五庫之量」，注謂「物善惡之舊法也」，其義相合，則「糧」即「量」矣。

[^j8]: 
    + *丁士涵云：*上文言「季友恭以精，博於禮」，承上「好學訓禮」言之，乃云「多小信」，恐非文義。小匡篇亦不言「季友多小信」，此必涉下文兩言「小信」而衍無疑。
    + *翔鳳云：*「小信」與善惡之法相應，非誤字。

[^j9]: 
    + *張文虎云：*下二句涉下文而衍，上衛魯二國皆只一句，此當一律。
    + *翔鳳云：*品評非必一律，張説非是。

[^j10]: 
    + *劉績云：*「蒙孫」，小匡作「曹孫宿」。
    + *孫星衍云：*小匡篇作「曹孫宿」，「蒙」、「曹」聲相近。毛詩還「遭我乎峱之間兮」，漢書地理志「峱」作「嶩」。爾雅釋言「慒，慮也」，釋文云：「『慒』本作『悰』。」皆聲近之證。
    + *王念孫云：*隸書「蒙」字或作「<i>蒙</i>」，其上半與「曹」相似，故「曹」譌作「蒙」。孫謂「曹」，「蒙」聲近而字通，非也。「博於教」當作「博於斅」，「斅」與「學」同。(見説文及漢外黄令高彪碑。)「斅」、「教」字相似，又涉上文「楚國之教」而誤。
    + *張文虎云：*當由「曹」與「瞢」相似，初誤作「瞢」，又聲誤爲「蒙」耳。
    + *章炳麟云：*小匡「蒙孫」作「曹孫宿」，淵如謂「曹」、「蒙」聲近而字通，于音理固不合。王懷祖謂：「隸書『蒙』字或作『<i>蒙</i>』，其上半與『曹』相似，故『曹』譌作『蒙』。」然細按「蒙」、「曹」上體實不相類，況下體尤遠，無緣致誤。此蓋孟仲、士范之類，一人二氏者也。
    + *翔鳳云：*人名無理論可言，范蠡、陶朱，張禄、范睢，若非史有明文，誰知其爲一人者？證形證音之説，有時而窮。

[^j11]: 
    + *安井衡云：*古本「文」作「又」
    + *張佩綸云：*「文」字涉上「巧文」而衍。
    + *翔鳳云：*「文巧」原就工藝言，此借用。古本誤。


五年，諸侯附，狄人伐[^k1]。***謂入伐齊。***桓公告諸侯曰：「請救伐。」諸侯許諾。大侯車二百乘，卒二千人，小侯車百乘，卒千人，諸侯皆許諾。齊車千乘，卒可致緣陵，***先者使卒戍緣陵，今有狄難，故致之。***戰於後故[^k2]，敗狄。***後故，地名。***其車甲與貨，小侯受之。***謂敗狄所得車甲及貨，盡與小侯。***大侯近者，以其縣分之，不踐其國。***近齊之大侯，則以齊縣分之，終不踐其國以侵之。***
北州侯莫來，***謂不來救齊北州。謂北之州，即幽州、營州等。***桓公遇南州侯於召陵，***謂伐楚，盟於召陵也。***曰：「狄爲無道，犯天子令，以伐小國[^k3]。***小國，齊自謂。***以天子之故，敬天之命，令以救伐[^k4]。***言諸侯以敬順天命，救齊伐狄。***北州侯莫至，上不聽天子令，下無禮諸侯，寡人請誅於北州之侯。」諸馨諾。
桓公乃北伐令支，***令支，國名。***下鳧之山[^k5]，斬孤竹[^k6]，***孤竹，國名。斬其君。***遇山戎[^k7]。顧問管仲曰：「將何行？」管仲對曰：「君教諸侯爲民聚食，諸侯之兵不足者，君助之發，如此則始可以加政矣。」***既使諸侯足食足兵，然後可以加之政也。***
桓公乃告諸侯，必足三年之食安，***有三年食，然後可安。***以其餘脩兵革[^k8]。兵革不足以引其事[^k9]，告齊，齊助之發。***諸侯兵之不足，當引其事之闕者以告齊，齊當發卒以助之也。***
既行之，公又問管仲曰：「何行？」管仲對曰：「君會其君臣父子，***會，謂考合其君臣父子之宜。***則可以加政矣。」公曰：「會之道奈何？」曰：「諸侯無專立妾以爲妻，毋專殺大臣，無國勞，毋專予禄。***於國無勞者，不得專予禄。***士庶人毋專棄妻，毋曲隄，***所謂無障谷也。***毋貯粟，毋禁材，***山澤之材，當與人共之也。***行此卒歲，則始可以罰矣。」***行之終歲，而有不從者，可以加刑罰。***君乃布之於諸侯，諸侯許諾，受而行之。
卒歲，吳人伐榖。***穀，齊之下都，後以封管仲。***桓公告諸侯未徧，諸侯之師竭至，以待桓公。***竭至，言其盡來。***桓公以車千乘會諸侯於竟，都師未至，旲人逃，***齊都之師尚未至，而吳人逃也。***諸侯皆罷。桓公歸，問管仲曰：「將何行？」管仲曰：「可以加政矣。」***諸侯服從如此，故可以加之政。***曰：「從今以往二年，適子不聞孝，不聞愛其弟，不聞敬老國良[^k10]，***其老者，國之賢良也。***三者無一焉，可誅也。***無一尚可誅，況無三乎。***諸侯之臣及國事，三年不聞善，可罰也。***及國事，預知國政。三年不聞善，則不賢也，故可罰。***君有過，大夫不諫，士庶人有善，而大夫不進，可罰也。士庶人聞之吏，賢孝梯可賞也。***士庶人有賢孝悌聞之於吏，則可賞也。***桓公受而行之，近侯莫不請事[^k11]。***近齊之諸侯，皆請齊徵賦之事。***兵車之會六，***兵車之會，謂興兵有所伐。***乘車之會三[^k12]，***乘車之會，謂結好息人之會也。***饗國四十有二年。


[^k1]: 
    + *張文虎云：*據尹注「入伐齊」，則「人」乃「入」字之誤。
    + *張佩綸云：*當作「狄人伐杞」，以下「緣陵」及「伐小國」定之。
    + *翔鳳云：*狄稱「人」，賤之也，春秋通例，非誤。張謂「伐杞」，以上文「宋伐杞，桓公築緣陵以封之」而定。緣陵，房注爲「杞城」。然桓公築夷儀封邢，春秋謂邢遷夷儀，則夷儀非邢地，賓胥無謂「國盡若何」，則緣陵、夷儀均爲齊地，否則不能謂「國盡」也。且齊車「卒可致緣陵」，「卒」謂倉卒，若在杞，不可卒至，知張説之非。公羊莊二十八年傳「伐者爲客，伐者爲主」，注：「伐人者爲客，讀『伐』長言之。見伐者爲主，讀『伐』短言之。皆齊人語也。」段謂短言讀房越切，長言爲房廢切。此短言，不必有賓語，乃齊言也。若魯之春秋，則書「狄人伐我」矣。諸人不知此種分别，「狄人伐」乃伐齊也。房注「小國，齊自謂」，此亦自謙之通語。此「伐」字以無賓詞而有爭論，皆誤會也。

[^k2]: 
    + *豬飼彦博云：*「卒」下脱「萬人」二字。
    + *孫星衍云：*「戰於後」三字爲句。以「卒先致緣陵」，故稱「後」。尹注非。
    + *俞樾云：*「卒」下有闕文，據上文「大侯車二百乘，卒二千人，小侯車百人，卒千人」，則齊「車千乘」，當言「卒萬人」矣。「先致」者，先至也。「致」與「至」通。「戰」上阙「諸侯」二字，上文齊請救於諸侯。而齊車卒先致緣陵，故諸侯之師戰於後也。「後」字正對上「先」字而言。尹注誤以「後故」連讀，解爲地名，非是。
    + *張佩綸云：*「後故」即「緣陵」之壞。
    + *翔鳳云：*食貨志「行西踰隴，卒」，注：「倉卒也。」辛慶忌傳「則亡以應卒」，注：「謂暴也。」諸人誤認爲士卒。説文：「致，送詣也。」「卒可致」爲可卒送致。趙本改「可」爲「先」，謬。諸説均非。「後故」當爲地名。

[^k3]: 
    + *張佩綸云：*「小國」指杞。舊注「小國，齊自謂」，非是。
    + *翔鳳云：*張説非是，見前。

[^k4]: 
    + *張佩綸云：*「令」當作「合」。
    + *翔鳳云：*「以天子之故，敬天之命，令以救伐」，天子本無令，託之於天，天不言而無令，又申言「以天子之故」，左支右絀之外交辭令，肺肝如見，「令」字不誤。

[^k5]: 
    + *張佩綸云：*「鳧之山」或「揭石山」，「鳧之」、「揭石」形近。
    + *劉師培云：*書鈔一百十四引「下鳧」作「不梟」，未知孰誤。
    + *翔鳳云：*地員「觳土之次曰五鳧」，鳧者言山之形狀，「梟」乃誤字。

[^k6]: 
    + *俞樾云：*「斬」讀爲摲。文選長楊賦「麾城摲邑」，李善引倉頡篇曰：「摲，拍取也。」「摲孤竹」猶取孤竹。尹注「謂斬其君」，則當云斬孤竹之君矣。
    + *翔鳳云：*禮記檀弓「可以爲棺槨者斬之」，注：「伐也。」俞誤。

[^k7]: 
    + *安井衡云：*古本「遇」作「過」。
    + *陶鴻慶云：*「遇」字無義，疑爲「遏」字之誤。國語齊語「北伐山戎」，韋注云：「以其病燕，故伐之。」又令支、孤竹，山戎之與也。然則上之「北伐令支，下鳧之山，斬孤竹」，皆所以止山戎之内侵也。
    + *翔鳳云：*春秋隱四年：「公及宋公遇於清。」公羊傳：「遇者何？不期也。」桓公伐孤竹，不期而與山戎遇，諸説均誤。

[^k8]: 
    + *王念孫云：*尹注以「必足三年之食安」爲句，甚爲不詞。此當讀「安以其餘脩兵革」爲句。「安」，語辭，猶乃也。必足三年之食，乃以其餘脩兵革也。内業篇曰「精存自生，其外安榮」，言精生於中，其外乃榮也。(尹訓「安」爲「靜」，非是。)山國軌篇曰「民衣而繇，下安無怨咎」，言下乃無怨咎也。
    + *安井衡云：*「安」助字，同「焉」，荀子作「案」。

[^k9]: *蘇輿云：*「引」與「益」同義。本書小匡篇「是以國家不曰益」，齊語「益」作「引」，是其證。

[^k10]: 
    + *戴望云：*「國」疑「圖」之誤字。爾雅釋詁曰：「圖，謀也；良，善也。」尹注非。
    + *張佩綸云：*「不敬老及國之良臣也。
    + *翔鳳云：*大學「老吾老以及人之老」，第一「老」字有敬義。

[^k11]: *翔鳳云：*論語：「雍雖不敏，請事斯語矣。」請，力行也。
[^k12]: *尹桐陽云：*史記齊世家、封禪書均云「兵車之會三，乘車之會六」，與此互異。惟國語云「桓公兵車之會六，乘車之會三」，文全同管，蓋均以大概言之。穀梁傅：「衣裳之會十有一，未嘗有歃血之盟也，信厚也。兵車之會四，未嘗有大戰也，愛民也。」會數雖殊，然其分兵車乘車則一矣。


桓公踐位十九年，㢮關市之征[^l1]，***征，賦也。***五十而取一，***取其貨贿丑十之一。***賦禄以粟，案田而税，***案知其壤塉而税之。***二歲而税一。***率二歲而一税之。***上年什取三，中年什取二，下年什取一，歲飢不税[^l2]。***歲飢，謂時歲總飢，故不税。***歲飢㢮而税[^l3]。***此歲飢，謂有飢者，有不飢者，故㢮飢而税不飢。***
桓公使鮑叔識***音志***君臣之有善者[^l4]，晏子識不仕與耕者之有善者，***不仕，謂餘子未仕者***高子識工賈之有善者。國子爲李，***李，獄官也。***隰朋爲東國，賓胥無爲西土，弗鄭爲宅[^l5]。***爲宅，掌脩除宫室。***凡仕者近公[^l6]，***仕者有公事，職務故近公。***不仕與耕者近門，***不仕與耕者，當出入田野，故近於外門。***工賈近市，三十里置遽委焉，有司職之。***遽，今之郵驛也。委，謂當有儲擬，以供過者，立官以主之。***
從諸侯欲通，***謂從諸侯欲通於齊。***吏從行者，令一人爲負以車[^l7]，***其吏從行而來者，遽之有司，當令一人以車爲負載其行裝。***若宿者，令人養其馬，食其委[^l8]。***其客若宿，即以所委食之。***客與有司别契，***别契，謂分别其契，以知真僞也。***至國八契，***自郊至國八契，則二百五十里之郊地，相距爲五百里，此周之大國也***費義數而不當，有罪[^l9]。***義，謂供客之禮。徒費義數，而於事不當者，罪之。***凡庶人欲通，鄉吏不通，七日囚。***庶人有所陳訴通於君，鄉吏抑而不通，事經七日者，則囚其吏，鞠劾其所以也。***出欲通，吏不通，五日囚[^l10]。***出，謂欲適他國。***貴人子欲通，吏不通，三日囚。
凡縣吏進諸侯士而有善，觀其能之大小，以爲之賞，有過無罪。***賞雖過能，亦不罪也。***
令鲍叔進大夫，勸國家，***升進大夫，令之勉營國家之事。***得之成而不悔爲上舉[^l11]。***得此大夫，故有成功。終然允當，無有可悔。如此者舉，善之上。***從政治爲次。***所進大夫，從政而能理者，次上成功也。***野爲原，又多不發，起訟不驕，次之[^l12]。***所進大夫，有能勸勉農人，開闢荒野，皆爲原田。又教之和通，不相吿發。雖有起而訟者，莫不恭恪，不爲驕傲。此又其次也。***勸國家，得之成而悔，從政雖治，而不能野原，又多發，起訟驕，行此三者爲下[^l13]。
令晏子進貴人之子，***晏子，平仲之先。***出不仕，***不仕，則樂道深。***處不華，***不華，則無過失。***而友有少長[^l14]，***友有少長，則遵禮經。***爲上舉，***全此三者，故爲上。***得二爲次，***得二，三之二也。***得一爲下。士處靖，***靖，卑敬皃。***敬老與貴，***敬老近於親，敬貴近於君。***交不失禮，行此三者爲上舉，得二爲次，得一爲下。耕者農農用力[^l15]，***勤而不惰。***應於父兄，***孝且義。***事賢多，***擇善而從，故能多。***行此三者爲上舉，得二爲次，得一爲下。令高子進工賈，應於父兄，事長養老，承事敬，***承奉君敬而從之也。***行此三者爲上舉，得二者爲次，得一者爲下[^l16]。
令國子以情斷獄，***定罪罰者，贵得其情。***三大夫既已選舉[^l17]，使縣行之。***三大夫，謂鲍叔、晏子、高子。***管仲進而舉言，上而見之於君[^l18]，***見三大夫所選舉者。此言選舉者，國子主斷獄，故不在三大夫之數。***以卒年君舉。***卒年，謂終年如此。管仲所進者，君奉用之也。***
管仲告鮑叔曰：「勸國家不得成而悔，從政不治，不能野原，又多而發，***言相告發。***訟驕，***既訟而驕。***凡三者有罪無赦。」
告晏子曰：「貴人子處華，***下處華屋之下，則淫佚。***交，好飲食[^l19]，***重交好，則挟朋黨。嗜飲食，則道情薄。***行此三者，有罪無赦。士出入無常，不敬老而營富，行此三者，有罪無赦。耕者出入不應於父兄，用力不農，不事賢[^l20]，行此三者，有罪無赦。」
告國子曰[^l21]：「工賈出入不應父兄，承事不敬，而違老治危[^l22]，***危，傾險也。***行此三者，有罪無赦。」凡於父兄無過，州里稱之，吏進之，君用之。***無過於父兄，見稱於州里，吏進此人，君必用之。***有善無賞，有過無罰，吏不進，廉意[^l23]。***有善不能賞，有過不能罰，吏則苟免而已，故不進，廉意也。***於父兄無過，於州里莫稱，吏進之，君用之。善，爲上賞；不善，吏有罰。***雖無過於父兄，而州里不稱，吏進此人，君承用之，其人善則吏受上赏，不善則吏當罰。***
君謂國子：「凡貴賤之義，入與父俱，***父贵而子賤也。***出與師俱，***師貴而資賤也。***上與君倶，***君貴而臣賤。***凡三者遇賊不死，不知賊，則無赦。***言人於此三者所在當致死，所謂在三如一。今賊將害此三者，遇之而不能死，有賊而又不知，則不臣不子也，故無赦也。***斷獄情與義易，義與禄易，***凡斷獄者，所以止罪邪。止罪邪，所以興禮義。今犯罪者，非以乖僻易義，則以姦僞易禄也。***易禄可無斂，有可無赦[^l24]。」***姦僞易禄者，既當罰其罪，可無斂其禄，然今所有罪必無赦之也。*** 

[^l1]: *翔鳳云：*「弥」即「弛」之隸書别體。

[^l2]: 
    + *安井衡云：*古本「飢」作「饑」。
    + *俞樾云：*此即什一之法而變通之，仍是什而取一也。蓋雖有「取三」、「取二」、「取一」之不同，然二歲一税，假令六年之中，上年二，中年二，下年二，則通三二一之數而適得六，是即歲取其一也。
    + *翔鳳云：*説文：「飢，餓也。」「饑，穀不熟爲饑。」二字多混用而義有别。詩衡門「可以樂飢」，箋：「飢者，不足於食也。」案文義當作「飢」，古本不知其異。飢可弛而饑則不可弛。

[^l3]: *蘇輿云：*㢮，緩也，解也。「而」與「則」同。言俟歲飢已解則税之。

[^l4]: 
    + *王引之云：*「君」當爲「羣」，羣臣大夫也。下文云「令鮑叔進大夫」，是也。晏子兼不仕者之善，鲍叔則畿已仕者之善。下文曰「凡仕者近宫不仕與耕者近門，工賈近市」，仕者即羣臣矣。又案問篇「君臣有位而未有田者幾何人」「君」亦當爲「羣」下文「羣臣有位事官大夫者幾何人」，是也。
    + *俞樾云：*王氏念孫讀書雜志曰「『君』當爲『羣』」其説非也。乘馬篇曰：「士聞見博，學意察，而不爲君臣者。」又云：「賈知賈之貴賤，日至於市，而不爲官賈者；工冶容貌功能，日至於市，而不爲官工者。」「君臣」與「官賈」、「官工」竝稱，則「君臣」猶言公臣耳。襄二十九年傳：「公臣不足，取於家臣。」古「君」、「公」通稱，則「公臣」、「君臣」亦得通稱。又問篇曰「君臣有位而未有田者幾何人」，義亦同此。古蓋自有「君臣」之稱，未可應改也。
    + *翔凰云：*白心「君親六合」，「君」亦「羣」也。王説是。

[^l5]: *安井衡云：*左昭三年傳：「使宅人反之。」齊有是官，分賦宅地。

[^l6]: *翔鳳云：*小匡：「公立三官之臣，市立三鄉，工立三族，澤立三虞，山立三衡。」「公」爲首都辦公處。「官」即館，見幼官。宫則朝會祭享之處。趙本不知其義，改「公」爲「宫」，謬矣。

[^l7]: 
    + *俞樾云：*尹注曰：「當令一人以車爲負載其行裝。」然正文明言「人爲負」，注乃云「車爲負」，義不可通。尹氏特疑車非人所能負，故曲爲是説耳。今按「車」乃「連」字之誤。海王篇「行服連」，注曰：「輦名，所以載作器，人挽者。」然則此云「負連」，猶云「服連」，「負」、「服」古通用。淮南子人閒篇「負輦載粟而至」，御覺治道部「負輦」作「服摙」，是其證也。連本人挽者，故可以一人負之。下文云「若宿者令人養其馬」，然則彼從諸侯來者，固自有車馬，必令一人負以連者，當是分載其囊橐耳。
    + *翔凰云：*「通」字斷句，俞説是。

[^l8]: *安井衡云：*古本「其」作「以」。「食以委」，以委積食之也。

[^l9]: 
    + *丁士涵云：*「别」讀如小宰「傅别」之「别」。司農注：「傅别，謂券書也。别，别爲兩，兩家各得一也。」康成注：「傅别，謂爲大手書於一札中字别之。」又士師注：「傅别，中别手書也。」問篇云「間人之貸粟米有别券者幾何家」，尹注：「别券，謂分契也。」「八契」當爲「入契」之誤。客與有司别契書，遽委所供之數，有司入於國，得以徵驗開除供客之用。「義」、「儀」古同字。「費」讀爲悖，「悖儀數而不當」者，則「有罪」也。禮有大賓客、小賓客之儀數，或薄或厚，皆謂之「不當」，非「徒費義數」，如尹注所云也。
    + *張佩綸云：*説文：「八，别也。」「八契」即是「别契」。「費」謂所用之財。「義」爲待客之儀。「數」，鈎考也。「不當」，或省或豐，似較該括。
    + *翔鳳云：*「有司」爲來客之司事者。「别契」爲契名，至國則驗其契而别之，張説是。「義」訓儀，如丁説。

[^l10]: 
    + *劉績云：*「出」疑「士」字誤。王引之云：劉説是也。「士」在「贵人子」與「庶人」之間，猶下文「選舉之事」，「士」在「貴人子」與「農工賈」之間也。隸書「出」字或省作「士」，(若「𢾕」省作「敖」，「𧷓」省作「賣」，「㱁」省作「款」之類。)故諸書中「士」、「出」二字多相亂。(荀子大略篇「以其教士畢行」，今本「士」譌作「出」。又「習容而後出」，今本「出」譌作「士」。史記吕后紀「齊内史士」，徐廣曰：「一作『出』。」)
    + *翔鳳云：*此亦隸書之别體，非譌字也。

[^l11]: 
    + *陶鴻慶云：*尹注云：「升進大夫，令之勉營國家之事。得此大夫，故有成功，終然允當，無有可悔，如此者奉，善之上。」是以「得之」爲鮑叔得此大夫，大誤。「勸國家得之成而不悔」，與下文「勸國家得之成而悔」，兩「之」字皆衍文。「勸國家得成而不悔」者，謂所進大夫勸勉於國事，既得成功，而又無後悔也。下文管仲告鲍叔曰「勸國家不得成而悔」云云，是其明證。
    + *翔鳳云：*廣雅釋詁二：「勸，助也。」王氏疏證：「盤庚云『女誔勸憂』，君奭云「在昔上帝割申勸寧王之德』，皆『助」之義也。」「得之」之「之」指人，非衍文。周禮司書「及事成」，注：「猶畢也。」公羊襄二十九年傅「尚速有悔於予身」，注：「咎也。」

[^l12]: 
    + *王引之云：*「爲次」二字，涉下文「得二爲次」而衍。「次之」二字，總承上文「從政治」以下四句而言，則不當更有「爲次」二字。且「從政治，野爲原，又多不發起，訟不驕」，正對下文之「從政雖治，而不能野原，又多發起，訟驕。」而言。若有「爲次」二字，則既於本文不協，又與下文不對矣。洪頤煊云：「發」讀爲廢，謂開辟荒野爲原田，又教以樹藝之功，不廢其地利。「發」、「廢」古字通用。「起訟」，靖民起而相訟者。「不驕」，謂聽之無驕矜之色。尹注非。
    + *俞樾云：*尹注曰：「又教之和通，不相吿發，雖有起而訟者，莫不恭恪，不爲驕傲。」此於句讀未審也，當以「起」字絶句。「多」字衍文，涉下文「又多發起」句而衍。七臣七主篇曰「然彊敵發而起，雖善者不能存」，即可證此文「發起」之義。上云「野爲原」，謂能辟草萊也。此云「又不發起」，謂能治盜賊也。又云「訟不驕」，謂能聽獄訟也。「驕」讀爲矯。國語周語曰「其刑矯誣」，韋注曰「以詐用法曰矯」，是其義也。下文云「又多發起，訟驕」，亦當以「起」字絶句。其下又云「又多而發訟驕」，則誤衍「而」字，奪「起」字。
    + *翔鳳云：*大夫僅能理政，無大助於國家者次之，此句上屬，「爲次」二字不誤。「野爲原」，多闢水源也，此本義。洪訓「發」爲「廢」，是也。莊子列禦寇「曾不發藥乎」，釋文：「發，司馬本作『廢』。」「訟」，説文訓「事」。易序卦「飲食必有訟」，鄭注：「猶靜也。」諸人解爲訟獄，誤矣。

[^l13]: 
    + *王引之云：*「行此三者」四字，因下文而衍。「勸國家得之」以下，優劣相間，凡五事，不得云「行此三者」也。
    + *孫蜀丞云：*「行此三者」四字，當在下文「爲上奉」之上，誤竄于此。

[^l14]: *翔鳳云：*説文：「仕，學也。」桂氏義證：「書、周官學古入官，議事以制，政乃不迷。」論語：「學而優則仕，仕而優則學。」左襄三十一年傅：「子皮欲使尹何爲邑。」「使夫往而學焉，夫亦愈知治矣。」「仕」猶今之見習。郭沫若解爲宦，而改「仕」作「狂」，非是。

[^l15]: 
    + *王引之云：*此文多一「農」字，後人所加也。「耕者農用力」，此「雇」字非謂農夫。廣雅曰：「農，勉也。」言耕者勉用力也。下文云「耕者用力不農」，亦謂用力不勉也。吕刑曰「稷降播種農殖嘉穀」，言勉殖嘉毂也。(説見經義述聞。)襄十三年左傅曰「君子上能而讓其下，小人農力以事其上」，言勉力以事其上也。(「農力」猶努力，語之轉耳。)後人不知「農」訓爲勉，而誤以爲農夫之農，故又加一「農」字，不知「耕者」即是農夫，無煩更言「農」也。
    + *郭沫若云：*「農農」猶濃濃、重重、沖沖。重一「農」字，正見其非雇夫之農，「農」字重文，不應删。

[^l16]: 
    + *王念孫云：*兩「者」字，因上「者」字而衍。「得二爲次，得一爲下」，上文凡三見，皆無「者」字。
    + *翔鳳云：*説文訓「者」爲别事之詞，口語作「這」，有衆寡之别。論語「子見齊衰者」，「見冕者與瞽者」。此爲工賈，上文爲貴人之子及士，固有别也。兩「者」字不當衍。

[^l17]: *安井衡云：*「舉」，古本作「得」。

[^l18]: 
    + *陶鴻慶云：*「舉」讀爲與，「管仲進而舉言」爲句，三大夫既已選舉，管仲則進其人而考之以言，然後上而見之於君也。
    + *翔鳳云：*陶説是也。周禮師氏「王舉則從」，注：「故書『奉』爲『與』。杜子春云：當爲『與』。」

[^l19]: 
    + *劉績云：*「處華」句，照上「處不華」。「下交」，謂以貴陵人，使友居下也，照「友有少長」。「好飲食」照「出不仕」。
    + *何如璋云：*劉績「處華」句，「下交」句，是。注非。劉以「下交」爲「以貴陵人，使友居下」，亦非。此殆言其瀆也。
    + *金廷桂云：*此謂居處奢華，下交輕薄子弟，好酒食游戲，是贵人子通病，舆上文「處不華，友有少長」正相反，故罪之無赦也。

[^l20]: 
    + *戴望云：*詩北山傳曰：「賢，勞也。」此「賢」字當訓爲勞。上文「事賢多」，亦靖服勞多也。御覽資産部二引作「農不事賢行」，誤連下文「行此三者」「行」字爲句，又衍一「農」字。
    + *翔鳳云：*上文「事賢多」，則「賢」爲老農有材藝者。

[^l21]: 
    + *何如璋云：*當作「高子」，此應上文。涉下「君謂國子」而誤。
    + *陶鴻慶云：*下言工賈之事，「國子」當爲「高子」。

[^l22]: 
    + *蘇輿云：*「危」與「詭」同聲通用。漢書天文志「司詭星」，史記天官書作「危」；淮南説林訓「尺寸雖齊必有詭」，文子上德篇作「危」。
    + *翔鳳云：*以「危」爲「詭」是也，而未盡其義。説文：「詭，責也。」貴，古「債」字。左成十八年傳：「施舍已責。」國策齊策：「馮煖收責於薛。」後漢書梁冀傅注：「詭億，一曰射意，一曰射數，即攤錢也。」易於負債，故「詭」訓爲責。違背老者之教而賭博，此工賈子所常見者，張、蘇之説，非實義也。

[^l23]: *翔凰云：*漢書何武傳「廉得其罪」，注：「察也。」吏不進，則察其意是否挾私。

[^l24]: 
    + *王念孫云：*當依上文作「有罪無赦」，今本涉上句「可無歛」而誤，尹注可證。
    + *丁士涵云：*「獄情」，謂兩造之實也。「義」如「鸱義姦宄」之「義」。(廣雅曰「俄，袤也」，「義」與「俄」同。)「禄」，善也(爾雅文)。「断獄情」爲句。「與義易義」，「與禄易禄」，二句對文，衍一「易」字耳。謂獄之情實，一邪一善。斷者與邪，則民易爲邪。與善，則民易爲善。
    + *蘇輿云：*如丁説，則「無歛」句無義。余謂「情與義易，義與禄易」者，言断獄當準人情，情之無可原者則以義斷之，義之無可寬者則以禄贘之。易繫辭「理財正辭，禁民爲非曰義」，大戴禮盛德篇「司寇之官以成義」，即此「義」字之旨，所謂以法濟情之用也。「禄」亦貨寶之通詞，謂甲盾金矢之屬，随法輕重以爲之差，而以其所屬之物移諸甲兵(具見小匡篇)，所謂「易禄無歛」也。「有可」，當如王説作「有罪」。本書法法篇「赦者小利而大害者也，故久而不勝其禍」，蓋即斯旨。言不當以贖論者，亦不可概爲宽宥。此通論斷獄之法，不與上文相蒙。
    + *翔鳳云：*周禮大宰「四曰禄位，以馭其士」，注：「若今月俸也。」斷獄以義爲主，「義」如蘇説。不大違於義可以禄贖。説文：「斂，收也。」若不義而專以禄則不收。有禄以贖，亦可以無赦矣。一字不衍，一字不誤。
