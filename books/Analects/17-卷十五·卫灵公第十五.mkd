---
title: 卷十五·卫灵公第十五
category: 论语注疏
author: 魏·何晏(注), 宋·邢昺(疏)
date: 2014-05-26 23:14:08 +0800
permalink: /books/Analects/17.html
layout: book_page
---

<span class="s3">●卷十五·卫灵公第十五</span>




　　[疏]○正义曰：此章记孔子先礼後兵，去乱就治，并明忠、信、仁、知、劝学，为邦无所毁誉，必察好恶。志士君子之道，事君相师之仪，皆有耻且格之事，故次前篇也。

 
　　卫灵公问陈於孔子。<span class="q">孔曰：“军陈行列之法。”</span>孔子对曰：“俎豆之事，则尝闻之矣。”<span class="q">孔曰：“俎豆，礼器。”</span>军旅之事，未之学也。”<span class="q">郑曰：“万二千五百人为军，五百人为旅。军旅末事，本未立，不可教以末事。”</span>

 
　　[疏]“卫灵”至“学也”。

 
　　○正义曰：此章记孔子先礼後兵之事也。“卫灵公问陈於孔子”者，问军陈行列之法於孔子也。“孔子对曰：俎豆之事，则尝闻之矣。军旅之事，未之学也”者，俎豆，礼器。万二千五百人为军，五百人为旅。孔子之意，治国以礼义为本，军旅为末，本未立，则不可教以末事。今灵公但问军陈，故对曰：“俎豆行礼之事，则尝闻之。军旅用兵之事，未之学也。”《左传》哀十一年，“孔文子之将攻大叔”也，访於仲尼。仲尼曰：‘胡簋之事，则尝学之矣。甲兵之事，未之闻也。’”其意亦与此同。军旅甲兵亦治国之具也，彼以文子非礼，欲国内用兵；此以灵公空问军陈，故并不答，非轻甲兵也。

 
　　○注“俎豆，礼器”。

 
　　○正义曰：案《明堂位》云：“俎，有虞氏以梡，夏后氏以嶡，殷以椇，周以房俎。”郑注云：“梡，断木为四足而已。嶡之言蹷也，谓中足为横距之象，《周礼》谓之距。椇之言枳椇也，谓曲桡之也。房谓足下跗也，上下两间，有似於堂房。《鲁颂》曰：‘笾豆大房。’”又曰：“夏后氏以楬豆，殷玉豆，周献豆。”郑注云：“楬，无异物之饰也。献，疏刻之。齐人谓无发为秃楬。”其委曲制度备在礼图。

 
　　○注“郑曰：万二千五百人为军，五百人为旅。”

 
　　○正义曰：皆《司马序官》文也。

 
　　明日遂行。在陈绝粮，从者病，莫能兴。<span class="q">孔曰：“从者，弟子。兴，起也。孔子去卫如曹，曹不容，又之宋。宋遭匡人之难，又之陈。会吴伐陈，陈乱，故乏食。”</span>子路愠见曰：“君子亦有穷乎？”子曰：“君子固穷，小人穷斯滥矣。”<span class="q">滥，溢也。君子固亦有穷时，但不如小人穷则滥溢为非。</span>

 
　　[疏]“明日”至“滥矣”。

 
　　○正义曰：此章记孔子厄於陈也。“明日遂行”者，既答灵公之明日也，遂去卫国而之於他邦也。“在陈绝粮，从者病，莫能兴”者，从者，弟子也。兴，起也。孔子适在陈，会吴伐陈，陈乱，故乏绝粮食，弟子从者困病，莫能兴起也。“子路愠见曰：君子亦有穷乎”者，愠，怒也。子路以为，君子学，则禄在其中，不当有穷困。今乃穷困，故愠怒而见，问於夫子曰：“君子岂亦如常人有穷困邪？”“子曰：君子固穷，小人穷斯滥矣”者，滥，溢也。言君子固亦有穷困时，但不如小人穷则滥溢为非。

 
　　○注“孔曰”至“乏食”。

 
　　○正义曰：云“孔子去卫如曹，曹不容，又之宋。宋遭匡人之难，又之陈。会吴伐陈”者，皆以《孔子世家》文而知也。如、之皆训往。

 
　　子曰：“赐也，女以予为多学而识之者与？”对曰：“然，<span class="q">孔曰：“然谓多学而识之。”</span>非与？”<span class="q">孔曰：“问今不然。”</span>曰：“非也，予一以贯之。”<span class="q">善有元，事有会，天下殊涂而同归，百虑而一致。知其元则众善举矣，故不待多学而一知之。</span>

 
　　[疏]“子曰”至“贯之”。

 
　　○正义曰：此章言善道有统也。“子曰：赐也，女以子为多学而识之者与”者，孔子问子贡：女意以我为多其学问记识之者与？与，语辞。“对曰：然”者，子贡意以为然，是夫子多学而识之也。“非与”者，子贡又言：今乃非多学而识之者与？“曰：非也，予一以贯之”者，孔子答言，己之善道，非多学而识之也，我但用一理以通贯之。以其善有元，事有会，知其元则众善举矣，故不待多学，一以知之。

 
　　○注“天下殊涂而同归，百虑而一致”。

 
　　○正义曰：《周易·下系辞》文也。

 
　　子曰：“由，知德者鲜矣！”<span class="q">王曰：“君子固穷，而子路愠见，故谓之小於知德。”</span>

 
　　[疏]“子曰：由知德者鲜矣！”

 
　　○正义曰：此一章言子路鲜於知德。鲜，少也。由，子路名。言君子固穷，而子路愠见，故谓之少於知德也。

 
　　子曰：“无为而治者，其舜也与？夫何为哉？恭已正南面而已矣。”<span class="q">言任官得其人，故无为而治。</span>

 
　　[疏]“子曰：无为而治者，其舜也与？夫何为哉？恭己正南面而已矣”。

 
　　○正义曰：此一章美帝舜也。帝王之道，贵在无为清静而民化之，然後之王者，以罕能及，故孔子曰：“无为而天下治者，其舜也与？”所以无为者，以其任官得人。夫舜何必有为哉，但恭敬己身，正南面乡明而已。

 
　　○注“言任官得其人，故无为而治”。

 
　　○正义曰：案《舜典》命禹宅百揆，弃、后稷、契作司徒，皋陶作士，垂、共工、益作朕虞，伯夷作秩宗，夔典乐教胄子，龙作纳言，并四岳十二牧，凡二十二人，皆得其人，故舜无为而治也。

 
　　子张问行。子曰：“言忠信，行笃敬，虽蛮貊之邦，行矣。言不忠信，行不笃敬，虽州里，行乎哉？<span class="q">郑曰：“万二千五百家为州，五家为邻，五邻为里，行乎哉？言不可行。”</span>立则见其参於前也，在舆则见其倚於衡也，夫然後行。”<span class="q">包曰：“衡，轭也。言思念忠信，立则常想见，参然在目前。在舆，则若倚车轭。”</span>子张书诸绅。<span class="q">孔曰：“绅，大带。”</span>

 
　　[疏]“子张”至“诸绅”。

 
　　○正义曰：此一章言可常行之行也。“子张问行”者，问於夫子，何如则可常行。“子曰：言忠信，行笃敬，虽蛮貊之邦行矣。言不忠信，行不笃敬，虽州里，行乎哉”者，孔子答言，必当言尽忠诚，不欺於物，行唯敦厚而常谨敬，则虽蛮貊远国，其道行矣。反此，虽州里近处，而行乎哉？言不可行也。“立则见其参於前也，在舆，则见其倚於衡也，夫然後行”者，舆是车舆也。衡，轭也。言常思念忠信笃敬，立则想见，参然在目前。在舆则若倚车轭。夫能如是，而後可行。“子张书诸绅”者，绅，大带也。子张以孔子之言书之绅带，意其佩服无忽忘也。

 
　　○注“郑曰”至“为里”。

 
　　○正义曰：《周礼·大司徒职》云：“五家为比，五比为闾，四闾为族，五族为党，五党为州。”是二千五百家为州也。今云万二千五百家为州，误也。云“五家为邻，五邻为里”，《遂人职》文也。

 
　　○注“绅，大带”。

 
　　○正义曰：以带束腰，垂其馀以为饰，谓之绅。《玉藻》说带云“大夫大带”，是一名大带也。《玉藻》称“天子素带朱里，终辟。诸侯素带不朱里而终辟。大夫素带，辟垂。士练带，率下辟。居士锦带，弟子缟带。并纫约用组”。“三寸，长齐於带。绅长，制，士三尺，有司二尺有五寸。子游曰：‘参分带下，绅居二焉。绅韠结三齐。’大夫大带四寸，杂带。君朱绿，大夫玄华，士缁辟，二寸，再缭四寸。凡带，有率，无箴功。”此绅带之制也。

 
　　子曰：“直哉，史鱼！<span class="q">孔曰：“卫大夫史鰌。”</span>邦有道，如矢。邦无道，如矢。<span class="q">孔曰：“有道无道，行直如矢，言不曲。”</span>君子哉，蘧伯玉！邦有道，则仕。邦无道，则可卷而怀之。”<span class="q">包曰：“卷而怀，谓不与时政柔顺，不忤於人。”</span>

 
　　[疏]“子曰”至“怀之”。

 
　　○正义曰：此章美卫大夫史鰌、蘧瑗之行也。“直哉，史鱼”者，美史鱼之行正直也。“邦有道，如矢。邦无道，如矢”者，此其直之行也。矢，箭也。史鰌之德，其性惟直，国之有道无道，行直如箭，言不随世变曲也。“君子哉，蘧伯玉”者，美伯玉有君子之德也。“邦有道，则仕。邦无道，则可卷而怀之”者，此其君子之行也。国若有道，则肆其聪明而在仕也。国若无道，则韬光晦知、不与时政，亦常柔顺不忤逆校人。是以谓之君子也。

 
　　子曰：“可与言而不与言，失人。不可与言而与之言，失言。知者不失人，亦不失言。”

 
　　[疏]“子曰：可与言而不与言，失人。不可与言而与之言，失言。知者不失人，亦不失言”。

 
　　○正义曰：此章戒其知人也。若中人以上，可以语上，是可与言，而不与言，是失於彼人也。若中人以下，不可以语上，而己与之言，则失於己言也。惟知者明於事，二者俱不失。

 
　　子曰：“志士仁人，无求生以害仁，有杀身以成仁。”<span class="q">孔曰：“无求生以害仁，死而後成仁，则志士仁人不爱其身也。”</span>

 
　　[疏]“子曰：志士仁人，无求生以害仁，有杀身以成仁”。

 
　　○正义曰：此章言志善之士，仁爱之人，无求生而害仁。若身死而後成仁，则志士仁人不爱其身，有杀其身以成其仁者也。若伯夷、叔齐及比干是也。子贡问为仁。

 
　　子曰：“工欲善其事，必先利其器。居是邦也，事其大夫之贤者，友其士之仁者。”<span class="q">孔曰：“言工以利器为用，人以贤友为助。”</span>

 
　　[疏]“子贡”至“仁者”。

 
　　○正义曰：此章明为仁之法也。“子贡问为仁”者，子贡欲为仁，未知其法，故问之。“子曰：工欲善其事，必先利其器”者，将答问仁，先为设譬也。若百工欲善其所为之事，当先利所用之器。“居是邦也，事某大夫之贤者，友其士之仁者”，此答譬也。言工以利器为用，人以贤友为助。大夫尊，故言事。士卑，故言友。大夫言贤，士言仁，互文也。

 
　　颜渊问为邦。子曰：“行夏之时，<span class="q">据见万物之生，以为四时之始，取其易知。</span>乘殷之辂，<span class="q">马曰：“殷车曰大辂。《左传》曰：‘大辂越席，昭其俭也。”</span>服周之冕，<span class="q">包曰：“冕，礼冠。周之礼文而备，取黈纩塞耳，不任视听。”</span>乐则《韶舞》。<span class="q">“《韶》，舜乐也。尽善尽美，故取之。”</span>放郑声，远佞人。郑声淫，佞人殆。”<span class="q">孔曰：“郑声、佞人亦俱能惑人心，与雅乐、贤人同，而使人淫乱危殆，故当放远之。”</span>

 
　　[疏]“颜渊”至“人殆”。

 
　　○正义曰：此章言治国之法也。“颜渊问为邦”者，为犹之治。问治国之礼法於孔子也。“子曰：行夏之时”者，此下孔子答以为邦所行用之礼乐车服也。夏之时，谓以建寅之月为正也。据见万物之生，以为四时之始，取其易知，故使行之。“乘殷之辂”者，殷车曰大辂，谓木辂也。取其俭素，故使乘之。“服周之冕”者，冕，礼冠也。周之礼文而备，取其黈纩塞耳，不任视听，故使服之。“乐则《韶舞》”者，《韶》，舜乐名也。以其尽善尽美，故使取之。“放郑声，远佞人。郑声淫，佞人殆”者，又当放弃郑、卫之声，远离辨佞之人，以郑声、佞人亦俱能惑人心，与雅乐、贤人同，然而使人淫乱危殆，故使放远之。

 
　　○注“马曰”至“俭也”。正义曰：云“殷车曰大辂”者，《明堂位》曰：“大辂，殷辂也。”郑注云“大路，木路也。汉祭天乘殷之路，今谓之桑根车”者，是也。路训大也。君之所在，以大为号，门曰路门，寝曰路寝，车曰路车，故人君之车，通以路为名。《周礼·巾车》“掌王之五路”。郑玄云：“王在焉曰路。”彼解天子之车，故云王在耳。其实诸侯之车亦称为路。云“《左传》曰：大辂越席，昭其俭也”者，桓二年文也。越席，结蒲为席，置於路中以茵藉，示其俭也。服虔云：“大路，木路。”引之者以证殷路一名大路也。杜元凯以大路为玉路，今所不取。

 
　　○注“包曰”至“视听”。正义曰：云“冕，礼冠。周之礼文而备”者，冠者，首服之大名；冕者，冠中之别号，故云“冕，礼冠”也。《世本》云：“黄帝作冕。”宋仲子云：“冕，冠之有旒者，礼文残缺，形制难详。”《周礼·弁师》“掌王之五冕，皆玄冕朱里”。止言玄朱而已，不言所用之物。《子罕篇》云：“麻冕，礼也。”盖以木为干，而用布衣之。上玄下朱，取天地之色，其长短广狭，则经传无文。阮谌《三礼图·汉礼器制度》云：“冕制皆长尺六寸，广八寸，天子以下皆同。”沈引董巴《舆服志》云：“广七寸，长尺二寸。”应劭《汉官仪》云：“广七寸，长八寸。”沈又云：“广八寸，长尺六寸者，天子之冕。广七寸，长尺二寸者，诸侯之冕。广七寸，长八寸者，大夫之冕。”但古礼残缺，未知孰是，故备载焉。司马彪《汉书·舆服志》云：“孝明帝永平二年，初诏有司采《周官》、《礼记》、《尚书》之文制冕，皆前圆後方，朱里玄上，前垂四寸，後垂三寸，天子白玉珠十二旒，三公诸侯青玉珠七旒，卿大夫黑玉珠五旒。皆有前无後。”此则汉法耳。其古礼，郑玄注《弁师》云天子衮冕，以五采缫，前後十二斿，斿有五采玉十有二。鷩冕，前後九斿。毳冕，前後七斿。希冕，前後五斿。玄冕，前後三斿。斿皆五采玉十有二。上公衮冕，三采缫，前後九斿，斿有三采玉九。侯伯鷩冕，三采缫，前後七斿，斿有三采玉七。子男毳冕，三采缫，前後五斿，斿有三采玉五。孤卿以下，皆二采缫，二采玉焉。盖以缫采玉其斿。又玉名，依命数耳。谓之冕者，冕，俛也，以其後高前下，有俛俯之形，故因名焉。盖以在上位者失於骄矜，欲令位弥高而志弥下，故制此服，令贵者下贱也。云“取其黈纩塞耳，不任视听”者，黈纩，黄绵也。案今礼图衮冕以下皆有充耳，天子以黈纩，诸侯以青纩，以其冕旒垂目，黈纩塞耳，欲使无为清静，以化其民，故不任视听也。

 
　　子曰：“人无远虑，必有近忧。”<span class="q">王曰：“君子当思患而预防之。”</span>

 
　　[疏]“子曰：人无远虑，必有近忧”。

 
　　○正义曰：此章戒人备豫不虞也。

 
　　○注“王曰：君子当思患而预防之”。

 
　　○正义曰：此《周易·既济·象辞》也。王弼云：“存不忘亡，既济不忘未济也。”

 
　　子曰：“已矣乎！吾未见好德如好色者也。”

 
　　[疏]“子曰：已矣乎！吾未见好德如好色者也”。

 
　　○正义曰：此章疾时人好色而不好德也。

 
　　子曰：“臧文仲其窃位者与！知柳下惠之贤而不与立也。”<span class="q">孔曰：“柳下惠，展禽也。知贤而不举，是为窃位。”</span>

 
　　[疏]“子曰：臧文仲其窃位者与！知柳下惠之贤而不与立也”。

 
　　○正义曰：此章勉人举贤也。窃，盗也。鲁大夫臧文仲知贤不举，偷安於位，故曰窃位。以其知柳下惠之贤，不称举与立於朝廷也。

 
　　○注“柳下惠，展禽也”。

 
　　○正义曰：案《鲁语》“展禽对臧文仲云：获闻之”。是其人氏展，名获，字禽。柳下是其所食之邑名，谥曰惠。《列女传》：“柳下惠死，门人将谥之。妻曰：‘夫子之谥，宜为惠乎？’门人从，以为谥。”《庄子》云“柳下季”者，季是五十字，禽是二十字。

 
　　子曰：“躬自厚，而薄责於人，则远怨矣。”<span class="q">孔曰：“责已厚，责人薄，所以远怨咎。”</span>

 
　　[疏]“子曰：躬自厚，而薄责於人，则远怨矣”。

 
　　○正义曰：此章戒人责已也。躬，身也。言凡事自责厚，薄责於人，则所以远怨咎也。

 
　　子曰：“不曰‘如之何，<span class="q">孔曰：“不曰如之何者，犹言不曰奈是何。”</span>如之何’者，吾末如之何也已矣。”<span class="q">孔曰：“如之何者，言祸难已成，吾亦无如之何。”</span>

 
　　[疏]“子曰：不曰‘如之何，如之何’者，吾末如之何也已矣”。

 
　　○正义曰：此章戒人豫防祸难也。如，奈也。“不曰如之何”，犹言“不曰奈是何”。末，无也。若曰奈是何者，则是祸难已成，不可救药，吾亦无柰之何。

 
　　子曰：“群居终日，言不及义，好行小慧，难矣哉！”<span class="q">郑曰：“小慧，谓小小之才知。难矣哉，言终无成。”</span>

 
　　[疏]“子曰：群居终日，言不及义，好行小慧，难矣哉！”

 
　　○正义曰：此章贵义。小慧，谓小小才知。言人群朋共居，终竟一日，所言不及义事，但好行小小才知，以陵夸於人，难有所成矣哉！言终无成也。

 
　　子曰：“君子义以为质，礼以行之，孙以出之，信以成之。君子哉！”<span class="q">郑曰：“义以为质，谓操行。孙以出之，谓言语。”</span>

 
　　[疏]“子曰：君子义以为质，礼以行之，孙以出之，信以成之，君子哉！”

 
　　○正义曰：此章论君子之行也。义以为质，谓操执以行者，当以义为体质。文之以礼，然後行之。孙顺其言语以出之。守信以成之。能此四者，可谓君子哉！

 
　　子曰：“君子病无能焉，不病人之不己知也。”<span class="q">包曰：“君子之人但病无圣人之道，不病人之不己知。”</span>

 
　　[疏]“子曰：君子病无能焉，不病人之不己知也”。

 
　　○正义曰：此章戒人己也。病犹患也。言君子之人，但患己无圣人之道，不患人之不知己也。

 
　　子曰：“君子疾没世而名不称焉。”<span class="q">疾，犹病也。</span>

 
　　[疏]“子曰：君子疾没世而名不称焉”。

 
　　○正义曰：此章劝人修德也。疾，犹病也。言君子病其终世而善名不称也。子曰：“君子求诸己，小人求诸人。”<span class="q">君子责己，小人责人。</span>

 
　　[疏]“子曰：君子求诸己，小人求诸人”。

 
　　○正义曰：此章言君子责於己，小人责於人也。求，责也。诸，於也。

 
　　子曰：“君子矜而不争，<span class="q">包曰：“矜，矜庄也。”</span>群而不党。”<span class="q">孔曰：“党，助也。君子虽众，不相私助，义之与比。”</span>

 
　　[疏]“子曰：君子矜而不争，群而不党”。

 
　　○正义曰：此章言君子貌虽矜庄而不争斗，君子虽众而不私相党助，义之与比也。

 
　　子曰：“君子不以言举人，<span class="q">包曰：“有言者不必有德，故不可以言举人。”</span>不以人废言。”<span class="q">王曰：“不可以无德而废善言。”</span>

 
　　[疏]“子曰：君子不以言举人，不以人废言”。

 
　　○正义曰：此章言君子用人，取其善节也。有言者不必有德，故不可以言举人，当察言观行然後举之。夫妇之愚，可以与知，故不可以无德而废善言也。

 
　　子贡问曰：“有一言而可以终身行之者乎？”子曰：“其恕乎！己所不欲，勿施於人。”<span class="q">言已之所恶，勿加施於人。</span>

 
　　[疏]“子贡”至“於人”。

 
　　○正义曰：此章言人当恕已不及物也。“子贡问曰：有一言可以终身行之者乎”者，问於孔子，求修身之要道也。“子曰：其恕乎！已所不欲，勿施於人”者，孔子答言，唯仁恕之一言，可终身行之也。己之所恶，勿欲施於人，即恕也。

 
　　子曰：“吾之於人也，谁毁谁誉？如有所誉者，其有所试矣。<span class="q">包曰：“所誉者，辄试以事，不虚誉而已。”</span>斯民也，三代之所以直道而行也。”<span class="q">马曰：“三代夏、殷、周用民如此，无所阿私，所以云直道而行。”</span>

 
　　[疏]“子曰”至“行也”。

 
　　○正义曰：此章论正直之道也。“子曰：吾之於人也，谁毁谁誉”者，毁谓谮害，誉谓称扬。言我之於人，於谁毁？於谁誉？无私毁誉也。“如有所誉者，其有所试矣”者，言所称誉者，辄试以事，不虚誉而已也。“斯民也，三代之所以直道而行也”者，斯，此也。三代，夏、殷、周也。言如此用民，无所阿私，夏、殷、周三代之令王所以得称直道而行也。

 
　　子曰：“吾犹及史之阙文也。<span class="q">包曰：“古之良史，於书字有疑则阙之，以待知者。”</span>有马者借人乘之，今亡矣夫！”<span class="q">包曰：“有马不能调良，则借人乘习之。孔子自谓及见其人如此，至今无有矣。言此者，以俗多穿凿。”</span>

 
　　[疏]“子曰”至“矣夫”。

 
　　○正义曰：此章疾时人多穿凿也。“子曰：吾犹及史之阙文也”者，史是掌书之官也。文，字也。古之良史，於书字有疑则阙之，以待能者，不敢穿凿。孔子言我尚及见此古史阙疑之文。“有马者借人乘之”者，此举喻也。喻己有马不能调良，当借人乘习之也。“今亡矣夫”者，亡，无也。孔子自谓及见其人如此，阙疑至今，则无有矣。言此者，以俗多穿凿。

 
　　子曰：“巧言乱德。小不忍，则乱大谋。”<span class="q">孔曰：“巧言利口则乱德义。小不忍则乱大谋。”</span>

 
　　[疏]“子曰：巧言乱德。小不忍，则乱大谋”。

 
　　○正义曰：此章戒人慎口忍事也。有言者不必有德，故巧言利口则乱德义。山薮藏疾，国君含垢，故小事不忍，则乱大谋。

 
　　子曰：“众恶之，必察焉。众好之，必察焉。”<span class="q">王曰：“或众阿党比周，或其人特立不群，故好恶不可不察也。”</span>

 
　　[疏]“子曰：“众恶之，必察焉。众好之，必察焉”。

 
　　○正义曰：此章论知人之事也。夫知人未易，设有一人，为众所恶，不可即从雷同而恶之。或其人特立不群，故必察焉。又设有一人，为众所好，亦不可即从众而好之。或此人行恶，众乃阿党比周，故不可不察。

 
　　○注“王曰：或众阿党比周”。

 
　　○正义曰：此解众好之也，谓众多恶人，私相阿曲朋党，比近周密也。文十八年《左传》言浑敦之恶云：“顽嚣不友，是与比周。”杜注云：“比，近也。周，密也。”言比是相近也，周是亲密也。唯是亲爱之义，非为善恶之名。《为政篇》“子曰：君子周而不比，小人比而不周”。孔曰：“忠信为周，阿党为比。”以君子小人相对，故观文为说也。

 
　　子曰：“人能弘道，非道弘人。”<span class="q">王曰：“才大者道随大，才小者道随小，故不能弘人。”</span>

 
　　[疏]“子曰：人能弘道，非道弘人”。

 
　　○正义曰：此章论道也。弘，大也。道者，通物之名，虚无妙用，不可须臾离。但仁者见之谓之仁，知者见之谓之知，是人才大者，道随之大也，故曰人能弘道。百姓则日用而不知，是人才小者，道亦随小，而道不能大其人也，故曰非道弘人。

 
　　子曰：“过而不改，是谓过矣。”

 
　　[疏]“子曰：过而不改，是谓过矣”。正义曰：此章戒人改过也。人谁无过，过而能改，善莫大焉。过而不改，是谓过矣。子曰：“吾尝终日不食，终夜不寝，以思，无益，不如学也。”

 
　　[疏]“子曰：吾尝终日不食，终夜不寝，以思，无益，不如学也”。

 
　　○正义曰：此章劝人学也。

 
　　子曰：“君子谋道不谋食。耕也，馁在其中矣。学也，禄在其中矣。君子忧道不忧贫。”<span class="q">郑曰：“馁，饿也。言人虽念耕而不学，故饥饿。学则得禄，虽不耕而不馁。此劝人学。”</span>

 
　　[疏]“子曰：君子谋道不谋食。耕也，馁在其中矣。学也，禄在其中矣。君子忧道不忧贫”。

 
　　○正义曰：此章亦劝人学也。人非道不立，故必先谋於道，道高则禄来，故不假谋於食。馁，饿也。言人虽念耕而不学，则无知岁有凶荒，故饥饿。学则得禄，虽不耕而不馁。是以君子但忧道德不成，不忧贫乏也。然耕也未必皆饿，学也未必皆得禄，大判而言，故云耳。

 
　　子曰：“知及之，仁不能守之，虽得之，必失之。<span class="q">包曰：“知能及治其官，而仁不能守，虽得之，必失之。”</span>知及之，仁能守之，不庄以莅之，则民不敬。<span class="q">包曰：“不严以临之，则民不敬从其上。”</span>知及之，仁能守之，庄以莅之，动之不以礼，未善也。”<span class="q">王曰：“动必以礼然後善。”</span>

 
　　[疏]“子曰”至“善也”。

 
　　○正义曰：此章论居官临民之法也。“子曰：知及之，仁不能守之，虽得之，必失之”者，得位由知，守位在仁。若人知能及治其官，而仁不能守，虽得禄位，必将失之。“知及之，仁能守之，不庄以莅之，则民不敬”者，庄，严也。莅，临也。言虽知及其官，仁能守位，不严以临之，则民不敬从其上。“知及之，仁能守之，庄以莅之，动之不以礼，未善也”者，言动必以礼然後善。李充云：“夫知及以得，其失也荡；仁守以静，其失也宽；庄莅以威，其失也猛，故必须礼然後和之。以礼制知，则精而不荡；以礼辅仁，则温而不宽；以礼御庄，则威而不猛，故安上治民，莫善於礼。”颜特进云：“知以通其变，仁以安其性，庄以安其慢，礼以安其情，化民之善，必备此四者。”

 
　　子曰：“君子不可小知而可大受也；小人不可大受，而可小知也。”<span class="q">王曰：“君子之道深远，不可小了知，而可大受；小人之道浅近，可小了知，而不可大受也。”</span>

 
　　[疏]“子曰：君子不可小知，而可大受也；小人不可大受，而可小知也”。

 
　　○正义曰：此章言君子小人道德深浅不同之事也。言君子之道深远，仰之弥高，钻之弥坚，故不可小了知也，使人餍饫而已，是可大受也。小人之道浅近易为穷竭，故不可大受，而可小了知也。

 
　　子曰：“民之於仁也，甚於水火。<span class="q">马曰：“水火及仁，故民所仰而生者，仁最为甚。”</span>水火，吾见蹈而死者矣，未见蹈仁而死者也。”<span class="q">马曰：“蹈水火或时杀人，蹈仁未尝杀人。”</span>

 
　　[疏]“子曰”至“者也”。

 
　　○正义曰：此章劝人行仁道也。“子曰：民之於仁也，甚於水火”者，言水火饮食所由，仁者善行之长，皆民所仰而生者也。若较其三者所用，则仁最为甚也。“水火，吾见蹈而死者矣，末见蹈仁而死者也”者，此明仁甚於水火之事也。蹈犹履也。水火虽所以养人，若履蹈之，或时杀人。若履行仁道，未尝杀人也。王弼云：“民之远於仁，甚於水火，见有蹈水火者，未尝见蹈仁者也。”虽与马意不同，亦得为一义。

 
　　子曰：“当仁不让於师。”<span class="q">孔曰：“当行仁之事，不复让於师，言行仁急。”</span>

 
　　[疏]“子曰：当仁不让於师”。正义曰：此章言行仁之急也。弟子之法，为事虽当让於师，若当行仁之事，不复让於师也。子曰：“君子贞而不谅。”<span class="q">孔曰：“贞，正。谅，信也。君子之人，正其道耳，言不必小信。”</span>

 
　　[疏]“子曰：君子贞而不谅”。

 
　　○正义曰：此章贵正道而轻小信也。贞，正也。谅，信也。君子之人，正其道耳。言不必小信。案昭七年《左传》云：“子产为丰施归州田於韩宣子，曰：‘日君以夫公孙段为能任其事，而赐之州田。今无禄早世，不获久享君德。其子弗敢有，不敢以闻於君，私致诸子。’宣子辞。子产曰：‘古人有言曰：其父析薪，其子弗克负荷。施将惧不能任其先人之禄，其况能任大国之赐？纵吾子为政而可，後之人若属有疆场之言，敝邑获戾，而丰氏受其大讨。吾子取州，是免敝邑於戾，而建置丰氏也。敢以为请。’”杜注云：“《传》言子产贞而不谅。”言段受晋邑，卒而归之，是正也。知宣子欲之，而言畏惧後祸，是不信，故杜氏引此文为注也。

 
　　子曰：“事君，敬其事而後其食。”<span class="q">孔曰：“先尽力而後食禄。”</span>

 
　　[疏]“子曰：事君，敬其事而後其食”。

 
　　○正义曰：此章言其为臣事君之法也，言当先尽力敬其职事，必有勋绩而後食禄也。

 
　　子曰：“有教无类。”<span class="q">马曰：“言人所在见教，无有种类。”</span>

 
　　[疏]“子曰：有教无类”。

 
　　○正义曰：此章言教人之法也。类谓种类。言人所在见教，无有贵贱种类也。

 
　　子曰：“道不同，不相为谋。”

 
　　[疏]“子曰：道不同，不相为谋”。

 
　　○正义曰：此章言人之为事，必须先谋。若道同者共谋，则情审不误。若道不同而相为谋，则事不成也。

 
　　子曰：“辞达而已矣。”<span class="q">孔曰：“凡事莫过於实，辞达则足矣，不烦文艳之辞。”</span>

 
　　[疏]“子曰：辞达而已矣”。

 
　　○正义曰：此章明言语之法也。凡事莫过於实，辞达则足矣，不烦文艳也。师冕见，<span class="q">孔曰：“师，乐人盲者，名冕。”</span>及阶，子曰：“阶也。”及席，子曰：“席也。”皆坐，子告之曰：“某在斯，某在斯。”<span class="q">孔曰：“历告以坐中人姓字、所在处。”</span>

 
　　师冕出。子张问曰：“与师言之道与？”子曰：“然，固相师之道也。”<span class="q">马曰：“相，导也。”</span>

 
　　[疏]“师冕见”至“道也”。

 
　　○正义曰：此章论相师之礼也。“师冕见”者，师，乐人盲者，名冕。见，谓来见孔子也。“及阶，子曰：‘阶也。’及席，子曰：‘席也’”者，师冕及阶、及席，孔子并告之，使师冕知而升阶、登席也。“皆坐，子告之曰：某在斯，某在斯”者，孔子见瞽者必起，弟子亦起。冕既登席而坐，孔子及弟子亦皆坐。孔子历以坐中人姓字、所在处告师冕，使知也。“师冕出。子张问曰：与师言之道与”者，道谓礼也。子张见孔子历告之，未尝知此礼。既师冕出去，而问孔子曰：“此是与师言之礼与？”“子曰：然，固相师之道也”者，相犹导也。孔子然答子张，言此固是相导乐师之礼也。
