---
title: 立政第四
tagline: 經言四
group: 經言
category: 管子
permalink: /books/guanzi/04.html
date: 2014-03-30 07:43:00 +0800
layout: book_page
---

### 三本・四固・五事・首憲・首事・省官・服制・九敗・七觀 

### 經言四

> + 安井衡云：治要引作「立君」。案：篇中所述，皆人君所以自立，作「立君」似是。
> + 聞一多云：「立」讀爲莅，「立政」猶臨政。治要作「立君」，非是。
> + 翔鳳案：史記蔡澤傳「明主立政」，索隐：「莅也。」聞説是。

*[經言四]: 「經言四」三字原作「經四言」據補注乙。

國之所以治亂者三，殺戮刑罰不足用也。***三，謂三本也，謂治、亂法各有三也。***國之所以安危者四，城郭險阻不足守也。***四，謂四固。***國之所以富貧者五，輕税租、薄賦斂不足恃也。***五，謂五事。***治國有三本，而安國有四固，而富國有五事。五事，五經也[^a1]。***自「三本」已上總其目。***君之所審者三：一曰德不當其位，二曰功不當其禄，三曰能不當其官[^a2]。此三本者，治亂之原也。故國有德義未明於朝者，則不可加于尊位；功力未見於國者，則不可授與重禄[^a3]；臨事不信於民者，則不可使任大官。故德厚而位卑者謂之過，德薄而位尊者謂之失。寧過於君子，而毋失於小人。過於君子，其爲怨淺；失於小人，其爲禍深[^a4]。是故國有德義未明於朝而處尊位者，則良臣不進；有功力未見於國而有重禄者，則勞臣不勸，有臨事不信於民而任大官者，則材臣不用[^a5]。三本者審，則下不敢求。三本者不審，則邪臣上通，而便辟制威[^a6]，如此則明塞於上而治壅於下，正道捐棄而邪事日長。三本者審，便辟無威於國，道塗無行禽[^a7]，***無禽獸之行。***疏遠無蔽獄，孤寡無隱治[^a8]。故曰：刑省治，寡朝不合衆[^a9]。

###### 右三本


[^a1]: 翔凰案：管子以富國爲本，五事所論，散見各篇中，而「三本」、「四固」則否，故以「五事」爲「五經」

[^a2]: 
    + 黄鞏云：「必」譌「不」，下同。
    + 翔鳳案：因爲「不當」則審其當否，若「必當」則不審矣。下文兩層，皆就「不當」言之，黄改「不」爲「必」，謬矣

[^a3]: 
    + 孫星衍云：宋本「以」作「與」，羣書治要引「以」亦作「與」，無「授」字。
    + 翔鳳案：「授與」同「授予」。「加于」、「授與」、「使任」句法相同，則非「授以」可知也。趙本作「授以」，誤。

[^a4]: 
    + 安井衡云：治要引「淺」、「深」下並有「矣」字。凡引書之例，有節無增，則唐初之本，羞有「矣」字。
    + 翔鳳案：治要以意改，其證甚多，楊本有漢隸，遠在唐前，治要不足據也。

[^a5]: 
    + 安井衡云：諸本「材」作「財」，今從古本。
    + 尹桐陽云：文選讓開府表「德未爲衆所服而受高爵，則才臣不進‘，功未爲衆所歸而荷厚禄，則勞臣不勸」，其注引此。


[^a6]: 翔鳳案：「便辟」有二義。説文：「嬖，便嬖，愛也」孟子「便嬖不足使令於前與」，注：「爱幸小人也」荀子懦效「事其便辟」，注：「左右親信。」此一義也。論語「友便辟」，朱駿聲謂：「『便」爲『般」之借，猶足恭也。」列子力命「便辟」，釋文：「恭敬大過也。」此又一義也。二義有異。管書用前義，而「便」字無説。説文：「便，安也。人有不便，更之。」荀子儒效：「周公屏成王而及武王。」「屏」借爲「便」。屏匽爲厠所，匽者匿也。或單稱曰屏。曲禮「則左右屏而待」，注：「陳也。」「便」借爲「屏」，「辟」借爲「僻」，同「匽」。然則便辟爲持便桶至僻所之人，親近小人，其義在是矣。

[^a7]: 
    + 黄震云：「道塗無行禽」指人言之，諝其爲能行之禽爾。乃釋云「無禽獸之行」，是以「行」爲去聲，亦覺不倫。
    + 俞樾云：尹注曰「無禽獸之行」，此曲説也。禽獸之行謂之禽行，已於文義未安，况倒其文曰「行禽」乎？此承上文「便辟無威於國」而言。「禽」猶囚也，襄二十四年左傳「收禽挾囚」，是「禽」與「囚」同。董以拘囚而言，則謂之囚；以禽獲而言，則謂之禽也。便辟左右之人，擅作威福，則赭衣滿路矣。今也不然，是以「道塗無行禽」也。下文「疏遠無蔽獄，孤寡無隱治」，皆以獄訟言，可證此文「禽」字之義。
    + 翔鳳案：白虎通云：「禽者何？鳥獸之總名，明爲人所禽也。」今作「擒」。以漢、明宦官之事證之，俞言是也。

[^a8]: 俞樾云：「無賺治」與「無蔽獄」同義。周官小宰職曰「聽其治訟」，司市職曰「聽其大治大訟小治小訟」，胥師職曰「聽其小治小訟而断之」，皆治、訟並言，治亦訟也。公羊僖二十八年傳「叔武爲踐土之會，治反衛侯」，何休解詁曰：「叔武訟治於晉文公，令白王者反衛侯，使還國也。」是古人以「治」爲「訟」之證，然則「隱治」與「蔽獄」一也

[^a9]: 
    + 安井衡云：「曰」字疑衍。無事可議，故不會合衆官於朝。
    + 翔凰案：有「故曰」者爲古語，見前，「曰」字不當衍。説文：「合，合口也。」爾雅釋詁：「合，對也。」左襄十年傳「與伯輿合要」，疏：「使其各爲要約言語，兩相辦答。」既無蔽獄，則不須合口而對。權脩：「朝不合衆，鄉分治也。」疑獄於鄉解決，故不合衆於朝，安井未達此義。



君之所慎者四：一曰大德不至仁[^b1]，不可以授國柄。***德雖大而仁不至，或苞藏禍心，故不可授國柄。***二曰見賢不能讓，不可與尊位。三曰罰避親貴，不可使主兵。四曰不好本事，不務地利而輕賦斂[^b2]，不可與都邑。此四務者[^b3]，安危之本也。故曰：卿相不得衆，國之危也。大臣不和同，國之危也。兵主不足畏，國之危也。民不懷其産，國之危也。故大德至仁，則操國得衆；見賢能讓，則大臣和同；罰不避親貴，則威行於鄰敵，好本事，務地利，重賦斂，則民懷其産。


###### 右四固

*[右四固]: 「右」字原無，據補注增。



[^b1]: 
    + 孫星衍云：羣書治要引「德」作「位」。長短經一引亦作「大位不仁」。
    + 王念孫云：「至仁」即「大德」，未有大德」而不仁者。羣書治要引此「德」作「位」，是也。今作「德」者，涉上章諸「德」字而誤。大位而不至仁則必失衆心，故下文曰「卿相不得衆，國之危也」，卿相即「大位」也。尹注非。
    + 俞樾云：尹注曰：「德雖大而仁不至，或包藏禍心，故不可授國柄。」此注於義未安。大德之人，何至包藏禍心乎？羣書治要引此作「大位」，疑亦後人以意改之，未足據也。「大德不至仁」，「仁」乃「人」之假字，謂雖有大德而獨善其身，不能及人也。下文曰「卿相不得衆，國之危也」，即承此文而言，惟不至人，故不得衆，人即衆也。
    + 張佩鑰云：案孫、王説非也。下文「不可與尊位」，治要、長短經涉此而誤，故治要下「大德至仁」仍作「德」，若作「位」，則與下「尊位」複，且不仁之人不可授國柄，豈可以在「大位」乎？殆不可通。「大德不至仁」當作「不大德至仁」，「德」、「仁」對文。
    + 翔鳳案：春秋時「君子」、「小人」爲德與不德之分，實爲階級之分。樊遲學稼，孔子以爲小人，指爲下層社會之事，非謂其無德也。故儒有君子、小人之分。中庸「故大德者，必得其位，必得其名」，指上層階級。居上品而不仁，是謂「大德不至仁」，與九品中正之「上品無寒門，下品無士族」同意。

[^b2]: 
    + 猪飼彦博云：謂輕易取之也。下「重賦歛」正與此反。
    + 張佩鎗云：「輕賦歛」當與下「重賦歛」互易。
    + 翔鳳案：權脩「必重用其國，必重用其民」，「重」爲重視，「重賦斂」與之同意。吕氏春秋知接「桓公非輕難而惡管子也」，注：「輕易也。」與此「輕」字同意。豬飼説是，張誤。

[^b3]: 
    + 張佩綸云：「務」當作「固」，聲之誤也。
    + 翔鳳案：説文「務，趣也」，謂敏於事"四者當力行，是爲「四務」，因其爲安危之本。若作「四固」，則已定而無危，非是。

君之所務者五：一曰山澤不救於火[^c1]，草木不得成[^c2]，國之貧也。二曰溝瀆不遂於隘[^c3]，鄣水不安其藏，國之貧也。三曰桑麻不殖於野[^c4]，五穀不宜其地，國之貧也。四曰六畜不育於家，瓜瓠葷菜百果不備具，國之貧也。五曰工事競於刻鏤，女事繁於文章，國之貧也。故曰山澤救於火，草木殖成，國之富也。溝瀆遂於隘，障水安其藏，國之富也。桑麻殖於野，五穀宜其地，國之富也。六畜育於家，瓜瓠葷菜百果備具，國之富也。工事無刻鏤，女事無文章，國之富也。

###### 右五事

[^c1]: 
    + 孫星衍云：「救」當作「敬」，下文「脩火憲，敬山澤」其證也。「敬」與「儆」通，言山澤無焚萊之禁，則草木不植成。
    + 許維遹云：説文：「救，止也。」周禮司救注：「『救』猶禁也。」

[^c2]: 翔鳳案：「成」從戊從丁，丁亦聲。戊，茂盛也。丁，丁壯也。茂盛而丁壯，「成」之義也。此孔廣居説文疑疑之説，可從。公羊莊八年傳：「成者何？盛也。」成、盛古字通。山澤失火，則草木不得茂盛，「得」字不誤。若山澤救於火，則草木繁植茂盛。

[^c3]: 許維遹云：淮南精神篇高注：「遂，通也。」周禮匠人「爲溝洫」，注云：「主通利田間之水道。」尚書大傳：「溝瀆雍遏，水爲民害，則責之司空。」「不遂」即雍遏也。

[^c4]: 翔鳳案：「殖」假爲「植」，有補植之意，比「得成」更進一步


分國以爲五鄉，鄉爲之師[^d1]。分鄉以爲五州，州爲之長。分州以爲十里，里爲之尉。分里以爲十游，游爲之宗[^d2]，十家爲什，五家爲伍，什伍皆有長焉。築障塞匿[^d3]，***匿，隱。***一道路，博出入[^d4]，審閭閈，慎筦鍵。筦藏于里尉，置閭有司，以時開閉。閭有司觀出入者，以復于里尉。***復，白。***
凡出入不時，衣服不中，圈屬***羊豕之類也。***羣徒***衆作役也。***不順於常者[^d5]，閭有司見之，復無時。若在長家子弟、臣妾、屬役、賓客，則里尉以譙于游宗，游宗以譙于什伍，什伍以譙于長家。譙敬而勿復[^d6]，***既譙，能敬而從命，無事可白，則是教令行。***一再則宥，三則不赦。凡孝悌、忠信、賢良、儁材，若在長家子弟、臣妾、屬役、賓客，則什伍以復于游宗，游宗以復于里尉，里尉以復于州長，州長以計于鄉師，鄉師以著于士師。凡過黨，其在家屬，及于長家；其在長家，及于什伍之長；其在什伍之長，及于游宗；其在游宗，及于里尉；其在里尉，及于州長；其在州長，及于鄉師；其在鄉師，及于士師。
三月一復，六月一計，十二月一著[^d7]。凡上賢不過等[^d8]。***謂上賢雖才用絶倫，無得過其勞級。***使能不兼官，罰有罪不獨及，***罪必有首從及黨與也。***賞有功不專與。孟春之朝，君自聽朝，論爵賞校官[^d9]，終五日。季冬之夕[^d10]，君自聽朝，論罰罪刑殺，亦終五日。正月之朔，百吏在朝，君乃出令布憲于國。五鄉之師[^d11]，五屬大夫，皆受憲于太史。大朝之曰，五鄉之師，五屑大夫，皆身習憲于君前[^d12]。
太史既布憲，入籍于太府，***入籍者，入取籍於太府也。***憲籍分于君前。五鄉之師出朝，遂于鄉官，致于鄉屬，及于游宗，皆受憲[^d13]。***憲所以察時令，籍所以視功過。***憲既布，乃反致令焉，***致令於君。***然後敢就舍。憲未布，令未致，不敢就舍，就舍謂之留令，死罪不赦。五屬大夫，皆以行車朝，出朝不敢就舍，遂行。至都之日，***五属之都。***遂於廟，致屬吏，皆受憲[^d14]。憲既布，乃發使者，致令以布憲之日，蚤晏之時。憲既布，使者以發[^d15]，然後敢就舍。憲未布，使者未發，不敢就舍，就舍謂之留令，罪死不赦。憲既布，有不行憲者，謂之不從令，罪死不赦。考憲而有不合于太府之籍者[^d16]，曰侈專制[^d17]，不足曰虧令，罪死不赦。首憲***歲朝之憲。***既布，然後可以布憲[^d18]。***憲，謂月朝之憲。***

###### 右首憲


[^d1]: 
    + 安井衡云：「師」疑當爲「帥」。唐人書「帥」字作「師」，故課爲「師」耳。小匡云「五鄉一帥」，齊語同。下「鄉師」傚此。
    + 翔鳳案：周禮族師注「師之言帥也」，「師」假爲「帥」。然此處當爲「師」。桓公與高、國爲鄉師，此就軍事言之。政事不能親理，當有文官爲之師。廣雅釋詁四：「師，官也」

[^d2]: 翔鳳案：説文：「游，旌旗之流也。」晏子春秋「景公畋如署梁，望游而馳」，是齊之鄉有游矣。

[^d3]: 
    + 孫星衍云：「匿」字衍，尹注非。
    + 何如璋云：「築障」，築土爲障，以蔽隔也。「匿」者旁出之空，史記五帝
紀：「舜穿井爲匿空旁出」「塞」，填塞其空也。
    + 翔鳳案：「障」爲障水安流，「匿」爲隱蔽之小穴，則爲易知之常識。蛇蟮穿岸漏水，農民年年塞之，旁出之空少見。

[^d4]: 
    + 豬飼彦博云：「博」當爲「摶」，同「專」，一也。
    + 王念孫云：「博」字義不可通，「博」當爲「摶」，字之誤也。(俗書「摶」字作「搏」，因譌而爲「博」。商子農戰篇「民不營則國力摶」，衛策「願王摶事秦，無有佗計」，韓詩外傅「好一則摶」，今本「摶」字並譌作「博」「摶」與「專」同。「一道路，專出入」，「專」與「一」正同義。「審閭閈，慎筦鍵」，亦所以專出入也。下文曰「置閭有司，以時開閉，閭有司觀出入者，以復于里尉」，即專出入之謂也。古書多以「摶」爲「專」。霸言篇曰：「夫令不高不行，不摶不聽。」(「摶」與「專」同，尹讀「摶」爲摶聚之摶，非是，劉已辯之。)内業篇曰：「能摶乎？能一乎？」(今本「摶」語作「搏」，劉已辯之，心術篇作「專」)繫辭傳「其靜也專」，陸績本「專」作「摶」。昭二十五年左傳「若琴瑟之專一」，董遇本作「搏」。史記秦始皇紀「摶心揖志」，索隐曰：「搏，古『專』字。」引左傳「如琴瑟之搏一」，從董本也。商子農戦篇曰：「摶民力以待外事。」(凡商子「專」字皆作「摶」。)吕氏春秋適音篇曰「耳不收則不摶」，高注曰：「不摶，入不專一也。」史記田完世家「韓馮因摶三國之兵」，徐廣曰：「『摶』音專。」漢書天文志「卒氣摶」，如淳曰：「摶，專也。」此皆借「摶」爲「專」之證。又八觀篇「先王之禁山澤之作者，博民於生穀也」，「博」亦當作「摶」，即商子所云「摶民力」也。又見幼官篇「博一純固」下。
    + 洪頤煊云：「博」當作「搏」，謂搏擊出入之不時者。
    + 顏昌嶢云：洪説非是。説文：「博，大通也。」此言一道路，通出入也。下文出入不時及異服羣遊者，譙之至再至三始有不赦之刑，知無出入即施搏擊之事。
    + 王念孫云：「『博』當爲『摶』之誤，『摶』與『專』同。」按專與一同義，上句既言「一道路」矣，此當以通出入爲義。王説亦非。
    + 翔鳳案：「博」字義不易定，下文「凡出入不時，閭有司見之，復無時」，爲稽査行人則無疑。考工記車人「其博三寸」，注：「故書「博』或爲『搏』。」周禮環人「搏諜賊」，釋文：「『搏』音博。」釋名釋姿容：「搏，博也，四指廣博，亦以擊之也。」「博」同「搏」，非假爲「搏」。説文「搏，索持也」，有稽查搜索之意。諸説均誤。凡義之不易通者，博考群集以通之，萬不可通，然後定爲誤字。王氏於常義不易通者，不博考而任意改字，乍視之可通，而不知其不合於古。昧者不知其非而信之。王氏本傅謂其「一字之徵，旁及萬卷」，此英雄欺人語也。王氏校管，其最大之失在此，於此爲發其凡焉。

[^d5]: 
    + 洪頤煊云：「圈」讀如圈聚之圈。「屬」，附也。「羣徒」謂朋辈，言環結交遊之人。故下文云：「不順於常者，閭有司見之，復無時。」幼官篇「强國爲圈，弱國爲屬」，即其證也。尹注非。
    + 王紹蘭云：幼官篇「强國爲圈，弱國爲屬」，「圈屬」蓋齊之方言。此當謂大里爲圈，小里爲屬，故云「圈属羣徒」，猶言大小里之衆民耳。若羊豕之屬，安得有不順於常者。
    + 牟庭云：「圈屬」，房注云：「羊豕之類也。」非矣。幼官篇亦曰「强國爲圈，弱國爲属」，史記樊噲傳曰「吕須婘屬」，「圈」、「婘」皆古之「眷」字也。
    + 周悦讓云：「婘」即「婘」字，「圈屬」即「婘屬」，(史記、漢書樊噲傅：「誅諸吕婘屬」)即下「子弟臣妾」。「羣徒」，即下文「屬役賓客」也。幼官篇解同。
    + 翔鳳案：周説是。

[^d6]: 
    + 戴望云：「敬」與「儆」同，戒也。一云：「『敬』乃『亟』之誤。」
    + 陶鴻慶云：尹注云：「既礁，能敬而從命，無事可白，則是教令行」此説非也。「敬」當爲「儆」，言自里尉以下，但譙儆之，而不白之於州長鄉師及士師，即下所謂「一再則宥，三則不赦」也。下文云：「凡孝弟忠信賢良儁材，若在長家子弟臣妾屬役賓客，則什伍以復于游宗，游宗以復于里尉，里尉以復于州長，州長以計于鄉師，鄉師以著于士師。」然則有善則復之於朝，有過則譙儆而勿復，皆所以優巨室而勸改過也。
    + 郭嵩燾云：自上讓下曰譙，自下報上曰復。「譙敬勿復」，謂訶譙之使自謝過而已不以上聞也

[^d7]: 
    + 孫蜀丞云：君臣上篇云：「是故歲一言者君也，時省者相也，月稽者官也。」周官宰夫：「歲終則令羣吏正歲會，月終則令正月要，旬終則令正日成，而以考其治。治不以時舉者，以告而誅之。」(太宰、小宰受六官歲會。)周官無一時半歲之計，管書無旬計，皆文不具也。


[^d8]: 聞一多云：「上」讓爲尚，舉也。「尚賢」與「使能」對文。尹説非是。

[^d9]: 譚戒甫云：春朝論賞，冬夕行刑，説出陰陽家。「爵賞校官」，「罰罪刑殺」，八字比平列。齊語「合羣叟比校民之有道者」，詩械樸小序「文王能官人也」，此「校官」二字皆即其義。

[^d10]: 
    + 張佩綸云：説文：「夕，莫也。」荀子禮論「月夕卜宅」，楊倞注：「月夕，月末也。」案「季冬之夕」即季冬之暮。
    + 翔鳳案：洪範五行傳注：「晡時至黄昏爲日之夕，下旬爲月之夕，自九月至十二月爲歲之夕。」張説是。


[^d11]: 
    + 孫星衍云：藝文類聚五十四引「之師」作「五師」。
    + 聞一多云：上文「分國以爲五鄉，鄉爲之師」，故曰「五鄉之師」。下文又曰：「五鄉之師出朝。」類聚引作「五鄉五師」，誤。

[^d12]: 
    + 豬飼彦博云：「憲」者，所布於庶官之典令也。「籍」即其副也，藏之於太府，以待考校。周官大史職云：「凡邦國都鄙及萬民之有約劑者，藏焉，以贰六官。」鄭云：「『贰』猶副也。」是已。
    + 陶鴻慶云：尹注云：「入籍者，入取籍于太府也。憲所以察時令，籍所以視功過。」以「憲」與「籍」爲二物，此説殊誤。兩「籍」字皆指憲令言之，憲令著之于籍，而一入於太府，一分於君前，如後世官府文書之有正本副本矣。周官太史：「掌建邦之六典，正歲年以序事，頒告朔於邦國。」而漢武帝置太史公，位在丞相上，天下計書先上太史，副上丞相。是頒布憲令，主藏圖籍，正太史之職也。下文云：「考憲而有不合於太府之籍者，侈曰專制，不足曰虧令，罪死不赦。」然則太史所入之籍，所以備考憲時據以勘合者也。分於君前之籍，乃頒諸五鄉之師，致於鄉屬游宗者也。若如尹注，則當云取籍，不當但云入籍，可知注説之非。
    + 翔鳳案：爾雅釋詁：「憲，法也。」此常義。而「布憲」則義稍異。周禮小司寇「憲刑禁」，注：「憲，表也，謂縣之也。」小司徒胥師「憲刑禁焉」，注：「憲，表縣之。」此「憲」有表懸之義。説文：「籍，簿書也。」入籍爲歸檔。公布之憲，則分於君前。豬飼説小誤。

[^d13]: 
    + 豬飼彦博云：謂至於鄉之官府。
    + 王引之云：「致」下不當有「于」字，此涉上下兩「于」字而衍。「鄉官」，謂鄉師治事處也。言五鄉之師出朝，遂于治事之處，致其鄉屬，下及于游宗，皆來受憲也。下文云「五颺大夫至都之日，遂於廟致属吏，皆受憲」，是其證。
    + 俞樾云：王氏引之曰：「致于鄉屬」，「于」字衍文。然此文實非止衍一「于」字也。「遂于鄉官」句，衍「鄉」字。「及于游宗」句，亦衍「于」字。管子原文當云：「遂於官，致鄉屬，及游宗，皆受憲。」「官」，古「館」字。周易随初九「官有渝」，釋文曰：「官，蜀才本作『館』。」蓋官、館古今字也。「官」字從宀從自。宀，交覆深屋也。自，猶衆也。以屋覆衆，是官之本義爲館舍字也。官司者，其引申之義，本義爲引申義所奪，乃别製從食之館字。説文自部有「官」，食部有「館」，歧而二之，殆非矣。故古書每以「官」爲「館」。禮記曲禮篇「在官言官」，鄭注曰：「官謂版圖文書之處。」玉藻篇「在官不俟屨」，注曰：「官謂朝庭治事處。」皆即「館」字也。此文「官」字亦然，「遂于官，致鄉属，及游宗，皆受憲」，言五鄉之師出朝，遂于館舍之中，致鄉屬及游宗，而受憲焉。下文曰：「憲既布，乃反致令焉。」尹注曰：「致令于君。」夫受憲之後，即致令于君，則未反其鄉可知。所謂「官」者，即在國中，不得有「鄉」字，明矣。後人不達「官」字之義，疑「遂于官」三字未足，妄增「鄉」字。又疑「鄉官」、「鄉屬」爲對文，「鄉官」上有「于」字，「鄉属」上亦不得無「于」字，兩句既皆有「于」字，則「及游宗」三字文不成義，亦不得無「于」字，展轉相加，遂成此誤矣。又按戒篇曰：「進二子於里官。」尹注曰：「里官，謂里尉也。齊國之法，舉賢必自里尉始，故令里官進二子，將旌别而用之。」夫管仲、隰朋皆國之大臣，乃令里官進之，不亦褻乎？且果如此，當云「令里官進二子」，不當云「進二子於里官」，尹注非也。「官」亦即「館」字，「里」字亦後人不得其義而妄加也。此所謂「官」，正鄭君注玉藻所謂「朝廷治事處」者。桓公進二子於官，再拜頓首，誠重之也。後人不達古訓，率意增益，或爲「鄉官」，或爲「里官」，大可笑矣。
    + 郭大癡云：受憲出即行，故曰「遂于鄉官」，明不留滯國都也。「致于鄉屬」者，州長里尉奉而推行之也。「及于游宗」者，徧播衍諸什伍也。既出布憲，還致命于君畢，然後敢休舍于國都。如俞説，似「就舍」字無着。
    + 聞一多云：「致鄉屬」及下「致屬吏」之「致」均訓會。左傳哀四年注曰：「致之者，會其衆也。」
    + 翔鳳案：穀梁襄十年傳：「遂，直遂也。」説文：「致，送詣也。」「致」與「遂」相接，聞説非是。説文：「館，客舍也。」「舍，市居曰舍。」周官有掌舍，爲國家招待所。鄉官、鄉属、游宗皆地方官，若如俞釋爲「館」，則「就舍」無義，郭説是也。然郭謂「休舍於國都」，以「舍」爲動詞，亦非。「于」字非衍文，王、俞均誤。

[^d14]: 張佩綸云：左氏莊二十八年傳：「凡邑有先君之主曰都，無曰邑。」説文：「有先君之舊宗廟曰都。」據此則州皆有廟

[^d15]: 
    + 戴望云：元刻「以」作「已」，以、已古通。
    + 翔鳳案：反「已」爲「以」，金文以「已」爲「子」，一正一反。金文「以」作<i>以</i>，而仲盤作<i>㕥</i>，亦反正爲一字也。

[^d16]: 
    + 陳奂云：「考憲」乃「布憲」之誤。
    + 張佩綸云：「考」，成也。大司寇「以邦成弊之」是也。陳奂改「考」爲「布」，非也。
    + 顔昌嶢云：「考憲」，歲终考成也。「而有不合」，猶云如有不合也。而、如同紐字。
    + 翔鳳案：考察所懸之表，是否合於所藏之籍。諸説誤。

[^d17]: 顔昌嶢云：「曰侈」，趙本作「侈曰」，此殆傳寫倒誤耳。侈謂過之，不足謂不及。

[^d18]: 
    + 丁士涵云：尹注上「憲」爲「歲朝之憲」，下「憲」爲「月朝之憲」，非也。「布憲」當爲「行憲」。上文云「憲既布，有不行憲者，謂之不從令」，故此謂「首憲既布，然後可以行憲」。下文云「首事既布，然後可以舉事」，舉亦行也，亦不謂「可以布事」矣。
    + 翔鳳案：布憲於國都之後，然後次第布於地方。「首憲」爲首布之憲，地方先布，則侈而爲專制矣。「行事」、「舉事」不同，觀下文自明。


凡將舉事，令必先出，曰事將爲[^e1]，其賞罰之數必先明之，立事者謹守令以行賞罰[^e2]。計事致令，復賞罰之所加。有不合於令之所謂者，雖有功利，則謂之專制，罪死不赦。首事既布，然後可以舉事。

###### 右首事


[^e1]: 
    + 陶鴻慶云：「曰事」當作「曰首事」。下文云「首事既布，然後可以舉事」，即其證。蓋令發於舉事之先，故亦謂之「首事」。此謂事生於臨時，非常憲所有，故别布之。
    + 翔鳳案：「首事」與「首憲」同意，先行之事也。「事將爲」則包括首事與非首事在内。「首事既布」，事也；「然後可以舉事」，亦事也。「舉」從與，爲群力合作。陶混同之，非是。

[^e2]: 于省吾云：「立事」，金文習見。經傳假「莅」、「涖」爲之。



脩火憲，敬山澤林藪積草。夫財之所出[^f1]，以時禁發焉。使民於宫室之用，薪蒸之所積[^f2],虞師之事也。決水療，通溝瀆，修障防，安水藏[^f3]，使時水雖過度，無害于五穀，歲雖凶旱，有所秎***扶門反***。穫[^f4]，司空之事也。相高下，視肥墝，觀地宜，明詔期前後，農夫以時均脩焉[^f5]，使五穀桑麻皆安其處，由田之事也[^f6]。行鄉里[^f7]，視宫室，觀樹蓺，簡六畜，以時鈞脩焉，勸勉百姓，使力作毋偷，懷樂家室，重去鄉里，鄉師之事也。論百工，審時事，辯功苦[^f8]，上完利[^f9]，監壹五鄉[^f10]，,以時鈞脩焉，使刻鏤文采毋敢造於鄉，工師之事也

###### 右省官


[^f1]: 
    + 丁士涵云：「敬」與「儆」同。「敬山澤」以下七字，當作一句讀。荀子王制篇「修火憲，養山林藪澤草木魚鼈百索，以時禁發」，句例相同。「夫財」當作「天財」。國蓄篇云：「天財之所殖。」地数篇云：「請問天財所出，地利所在。」山國軌篇云：「桓公曰：『何謂天財？』管子對曰：『泰春，民之功䌛；泰夏，民令之所止，令之所發；泰秋，民令之所止，令之所發；泰冬，民令之所止，令之所發：此皆民所以時守也。』」尹注：「謂山澤之所禁發。皆其證矣。
    + 劉師培云：荀子王制篇與此文同，「敬」作「養」。此文「敬」字無誼，疑當作「䍩」，即古「養」字。
    + 翔凰案：防山澤焚燒，作「儆」爲是。「夫財」，彼財也。論語「夫人不言，言必有中」，謂彼人也。改爲「天財」，非是。王制有「魚鼈」，非可焚燒者，故言「養」。言各有當，不可泥也。


[^f2]: 
    + 俞樾云：當作「使足於宫室之用，薪蒸之稹」，「足」字與「民」字相似而誤，「所」字衍文。 
    + 戴望云：「民」下當脱「足」字。「所」字疑衍。
    + 聞一多云：荀子王制篇作「使國家足用而財物不屈」，「足用」即足於宮室之用戴説是也。
    + 翔鳳案：使民稹之，無誤字。古今語法不同，不可强求一致。

[^f3]: 
    + 聞一多云：「安」讚爲堰。
    + 翔鳳案：聞讓於音理可通，而於古籍無據，且「修障防堰」或「堰水藏」均不詞，説誤。


[^f4]: 
    + 豬飼彦博云：「使」字貫到「有所秎穫」。
    + 王紹蘭云：説文無「秎」字，「秎」蓋「扮」之譌。手部：「扮、握也；從手分聲，讀若粉。」「秎穫」謂握禾而刈之。聘禮「四秉曰筥」，鄭注：「此『秉』謂刈禾盈手之秉也。筥，穧名也。 若今萊、易之間，刈稻聚把有名爲筥者。」皆其比矣。

[^f5]: 
    + 陳奂云：「前後」猶先後也。毛詩傳曰：「相道前後曰先後。」「均修」，荀子皆作「順修」。
    + 戴望云：當讀「前後農夫」句。
    + 張佩綸云：「明詔期」謂徵召之期。
    + 聞一多云：張説是也。「詔」之言召也，招也。吕氏春秋君守篇注曰：「召，致也。」荀子議兵篇注曰：「招，謂引致之。」周禮大司徒職曰：「大軍旅，大田役，以旗致萬民，而治其徒庶之政令。」鄭注曰：「徵衆刻日樹旗，期於其下。」小司徒職曰：「凡國之大事致民。」先鄭注曰：「國有大事，當徵召會聚百姓，則小司徒召聚之。」「申田」即司徒，其職主招聚衆庶，治其政令，故曰「明詔期」也。

[^f6]: 
    + 孫星衍云：「由田」當作「司田」。下文有「大司田」，此脱「司」字；「由」即涉「田」字而衍。
    + 王念孫云：「由」即「田」字之誤。今作「由田」者，一本作「田」，一本作「由」，而後人誤合之也。「田」謂農官也，月令「命田舍東郊」，鄭注曰：「『田』謂田畯，主農之官也。」法法篇曰：「皋陶爲李，后稷爲田。」小匡篇曰：「弦子旗爲理，甯戚爲田。」
    + 張文虎云：「由」疑「司」字之誤，小匡篇云：「請立寧戚爲大司田。」
    + 劉師培云：「由」當作「申」，即司田也。司田稱申田，與司徒亦稱申徒同例。小匡篇「請立爲大司田」，是其證。

[^f7]: 聞一多云：樂記「使之行商容而復其位」，注：「行猶視也。」吕氏春秋季夏篇「入山行木」，注：「行，察也。」行鄉里，即視察鄉里，與下「視宫室，觀樹蓺，簡六畜」，義俱相近。

[^f8]: 
    + 豬飼彦博云：「功」，堅牢也。「苦」，盬窳也。
    + 許維遹云：「辯」與「辨」同。荀子王制篇作「辨功苦」，楊注：「『功』謂器之精好者，『苦』謂濫惡者。」吕氏春秋誣徒篇「從師苦，而欲學之功也」，高注：「苦，不精至者，讀如盬會之盬。」漢書食貨志「器苦惡」，如淳注：「『苦』或作『盬』。」詩四牡「王事靡盬」，毛傅：「盬，不堅固也。」

[^f9]: 許維遹云：「上」與「尚」同，荀子作「尚」。

[^f10]: 翔鳳案：禮記玉藻「壹食之人一人徹」，注：「猶聚也。」「監壹五鄉」，監聚五鄉之人修之也。


度爵而制服，量禄而用財。飲食有量，衣服有制，宫室有度，六畜人徒有數，舟車陳器有禁[^g1]。脩生則有軒冕、服位、穀禄、田宅之分[^g2]，死則有棺槨、絞衾、壙壟之度[^g3]。雖有賢身貴體[^g4]，毋其爵不敢服其服；雖有富家多資，毋其禄不敢用其財。天子服文有章[^g5]，而夫人不敢以燕以饗廟。將軍大夫以朝，官吏以命，士止于帶緣[^g6]。散民不敢服雜采，百工商賈不得服長鬈***求圖反***。貂[^g7]，，刑餘戮民不敢服絻，***一本作絲。***不敢畜連乘車[^g8]。

###### 右服制



[^g1]: 
    + 孫星衍云：春秋繁露服制篇「六畜」作「畜産」，「陳」作「甲」。
    + 張佩輪云：「陳器」如顧命「陳寶」。
    + 許維遹云：定公四年穀梁傳「徙陳器」，范注引鄭嗣曰：「陳器，樂縣也。」繁露作「甲器」，「甲」爲「申」之壞字。「申」與「陳」通，商頌烈祖「申錫無疆」，漢書韋玄成傳作「陳錫無疆」，是其例：吕氏春秋離謂篇髙注：「禁，法也。」
    + 翔鳳案：廣雅釋詁一:「徒，使也。」「人徒」謂使用之人。

[^g2]: 
    + 孫星衍云：服制篇「生」上無「脩」字，「冕」下有「之」字，「穀」作「貴」。
    + 王念孫云：「生」上不當有「脩」字，此涉上文「鈞脩」而衍。春秋繁露服制篇文與此同，無「脩」字。
    + 安井衡云：「分」讀如「禮達而分定」之「分」。
    + 翔鳳案：修，飾也。雖等級不同，而飾身則一，非誤字。

[^g3]: 許維遹云：禮記檀弓篇「制絞衾」，鄭注：「絞衾，尸之飾。」喪大記「小斂布絞」，鄭注：「絞，既斂所以束堅之者也。」

[^g4]: 孫星衍云：服制篇「身」作「才」，「貴」作「美」。

[^g5]: 
    + 洪頤煊云：當依服制篇作「服有文章」。
    + 張佩綸云：「服文有章」，繁露作「服有文章」，非是。説文：「文，錯畫也。」「服文」，晉語所謂「文錯其服」，韋昭注：「文，文織。」孟子「文繍」，注：「文繍，繍衣服也。」此「服文」正繡衣之謂。「有章」，如詩「出言有章」、「維其有章矣」、左「子産都鄙有章」之謂。
    + 翔鳳案：張説是。

[^g6]: 
    + 洪頤煊云：此有脱譌，以服制篇證之，「饗」字下當有「公以廟將軍大夫不得以燕卿以」十三字。 
    + 宋翔鳳云：「將軍大夫」，是大夫爲將軍，乃上大夫也。墨子亦有將軍大夫之名。
    + 張佩綸云：漢書賈誼傳：「今民賣僮者，爲之繡衣絲履偏諸緣，内之閑中。是古天子后服，所以廟而不宴者也，而庶人得以衣婢妾。」贾生疏正用管子，楚賈見本已如此。「將軍」謂卿。「官吏以命」，言官吏之服文各眡其命，所謂命服也。「士止于帶緣」，此「士」謂不命之士也。
    + 劉師培云：此文當作「夫人不敢以燕，以饗廟。將軍大夫不敢以廟，官吏不敢以朝，命士止於帶緣」。
    + 戴望云：「命」上「以」字涉上文而衍。
    + 翔鳳案：文無脱譌，張説是。「燕服」謂燕居之服。

[^g7]: 
    + 劉績云：「鬈」音權。記云「燕則鬈首」，注：「分髮爲鬌紒。」
    + 洪頤煊云：「長鬈貂」，服制篇作「狐貉」，貂、貉形相近。
    + 俞正燮云：「貉」與「貂」異文。水經注引竹書紀年云：「魏襄王十七年，邯鄲命將軍大夫適子戌吏皆貂服。」吕祖謙大事記引作「代吏皆貂服」。代，地名，今本水經誤也。貂服當武靈王八年，胡服當十九年，相距十二年。吴師道校載國策謂「貂服即胡服」，或以疑管子「長鬈貂」之文，尤非也。
    + 周悦讓云：服制皆通男女言之。不得長鬈，古賤者婦女惟椎髻耳。「長鬈」，小雅所云「卷髮如蠆，彼君子女」者矣。
    + 黄鞏云：古以犬、羊、鼠、貛等皮爲賤服，而黑羊之鬈者爲羔，則貴爲大夫服。貂貴於羣鼠，羔不黑而毛深者，士農可服，工商不得服。
    + 聞一多云：晉書輿服志引胡廣曰：「昔趙武靈王爲胡服，以金貂飾首。」管子書戦国時人作，故有服貂之語。
    + 翔鳳案：説文：「貂，鼠屬，大而黄黑，出胡丁零國。」貂來自丁零，其皮貴。漢官儀：「侍中金蟬左貂。」左傳有寺人貂，「寺」即「侍」，以其服貂而名之，庶人不能服。聞以此爲戰國時作，非也。

[^g8]: 
    + 洪頤煊云：舊校云「一本作『絲』」，服制篇作「不敢服絲玄纁」，别本「絲」字是。
    + 王念孫云：「刑餘戮民」，不得與四民同服，非但「不敢服絻」而已。一本「絻」作「絲」，是也。春秋繁露作「刑餘戮民不敢服絲玄纁」，是其證。古者爵弁服玄衣纁裳，皆以絲爲之。
    + 戴望云：王氏廣雅疏證於「綐紬也」引管子「不敢服絻」，謂「絻」即「綐」之誤。釋名：「紬，抽也，抽引絲端出細緒也。」紬用絲，故一本作「絲」：其説更長。
    + 安井衡云：「連」，古「輦」字。周易蹇卦「往蹇來連」，虞翻本作「來輦」。周禮地官鄉師職「正治其徒役，與其輂輦」，注：「故書『輦』作『連』，鄭司農讀爲輦。」孟子曰「從流上而忘反謂之連」，亦輦義也。
    + 戴望云：「連」當讓爲輦。説文：「連，負連，从走，从車。」易蹇「往蹇來連」，虞注：「『連』讓爲輦。」周官鄉師「正治其徒役，舆其輂輦」，注：「故書「輦』爲『連』。」
    + 許維遹云：「不敢」二字涉上文而衍。此文本作「刑餘戮民不敢服絻、畜連、乘車」，「不敢」直貫三事。繁露襲此文作「开餘戮民不敢服絲玄纁乘馬」是其證。漢書高帝紀：「賈人毋得衣繡綺縠絺紵罽，操兵，乘騎馬。」韓詩外傳六云：「古者必有命民，民有能敬長憐孤，取捨好讓，居事力者，命於其君，然後得乘飾車駢馬。未得命者，不得乘飾車駢馬乘者，皆有罰。」然則刑餘戮民自不得服絻、畜連乘車。
    + 翔鳳案：「絻」爲「冕」之重文。冕爲大夫以上冠，庶人自不敢服，並不敢畜連乘車，用意有别，許説未析。「不敢」二字非衍文。




寢兵之説勝，則險阻不守。***言事者競陳寢兵，其説見用而得勝，則武術必偃，雖有險阻，不能守矣。***兼愛之説勝則士卒不戰。***兼愛之説勝，則①徐偃弱而行仁，宋襄惑而慕古也。***全生之説勝，則廉恥不立。***全生之説勝，則王孫自奉千金，何侯曰食一萬。***私議自貴之説勝，則上令不行。羣徒比周之説勝，則賢不肖不分。金玉貨財之説勝，則爵服下流。觀樂玩好之説勝，則姦民在上位。***觀樂玩好之説勝，則費仲以奉奇異而居顯位，董賢以柔曼而處朝謁也。***請謁任舉之説勝[^h1]，則繩墨不正。諂諛飾過之説勝，則巧佞者用。

###### 右九敗[^h2]

--------------------------------------
* ①「則」字上原衍一「則」字，據補注删。


[^h1]: 許維遹云：任，猶保也。任法篇「世無請謁任舉之人」，尹注：「任，保也。」

[^h2]: 
    + 锗飼彦博云：此段所言「寢兵」、「兼愛」、「全生」、「私議」、「任舉」之屬，皆是戰國之事也，亦可見其非仲之所筆矣。
    + 劉咸炘云：所詆「寢兵」、「兼愛」、「全生」、「私議自貴」，乃宋鈃、墨翟、楊朱、魏牟及戰國處士之説，意同商、韓，管仲時無有也。
    + 翔鳳案：群雄角力之時，必有以「兼愛」、「寢兵」爲號召者。大匡：「桓公歸而脩於政，不脩於兵革，弭師。」向戌亦曾倡弭兵，非始於戦國。二説謬。



期而致，使而往，百姓舍己，以上爲心者，教之所期也。始於不足見，終於不可及[^i1]，一人服之，萬人從之，訓之所期也。***謂君將行令始獨發於心故不足見。終則功成事遂，故不可及也。***未之令而爲，未之使而往，上不加勉而民自盡竭[^i2]，俗之所期也[^i3]。***君既盡心於俗，所以能期於此也。***好惡形於心，百姓化于下，罰未行而民畏恐，賞未加而民勸勉，誠信之所期也。***君之好惡纔形於心，百姓已化於天下。***爲而無害，成而不議[^i4]，得而莫之能爭，天道之所期也。***君能奉順天道，所以能期於此。***爲之而成，求之而得，上之所欲，小大必舉，事之所期也[^i5]。令則行，禁則止，憲之所及，俗之所被，***被，合也。謂俗與憲合。***如百體之從心，政之所期也。

###### 右七觀[^i6]


[^i1]: 戴望云：元刻本「可」作「足」。

[^i2]: 
    + 戴望云：鶡冠子天則篇同此文，作「未令而知其爲，未使而知其往，上不加務而民自盡，此化之期也」。
    + 李哲明云：竭，即盡也，「盡竭」連文無義，據鶡冠子，「竭」字不當有。
    + 翔凰案：説文：「竭，負舉也。」「盡竭」爲盡負舉。「竭」訓「盡」，爲「渴」之假借。不查説文本訓，而輕作校勘，妄矣。

[^i3]: 翔鳳案：學記「化民成俗。」化在教訓之後，未之令、未之使而爲之，則已化矣，非「法」而爲「俗」矣。郭沫若云「俗」當作「法」，誤矣。

[^i4]: 戴望云：鶡冠子天則篇作「成而不敗」。

[^i5]: 
    + 猪飼彦博云：「天」字疑衍。
    + 翔鳳案：老子：「上善若水，水善利萬物而不爭，故幾於道。」又云：「夫唯不爭，故天下莫能與之爭。」此天道也。「天」字不誤。

[^i6]: 
    + 丁士涵云：「觀」當作「期」，前子目亦譌「觀」，當改正。
    + 劉師培云：「觀」疑「勸」訛。
    + 翔凰案：八觀篇與此完全不同，其非七觀明矣。七法「立少而観多」，房注：「『觀』當爲『勸』。」禮記緇衣「周田観文王之德」，「觀」亦「勸」之誤。是知原文爲「勸」，義同「期」，由「勸」誤爲「観」矣。丁、劉二説有理，爲補證之。
