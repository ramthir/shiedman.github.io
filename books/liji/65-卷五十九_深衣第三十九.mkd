---
title: 卷五十九_深衣第三十九
category: 礼记正义
author: 汉·郑玄(注), 唐·孔颖达(疏)
date: 2014-05-26 14:33:37 +0800
permalink: /books/Liji/65.html
layout: book_page
---

<span class="q">陆曰：“郑云：‘以其记深衣之制也。名曰《深衣》者，谓连衣裳而纯之以采也。有表则谓之中衣，以素纯则曰长衣也。’”</span>

[疏]正义曰：案郑《目录》云：“名曰《深衣》者，以其记深衣之制也。深衣，连衣裳而纯之以采者。素纯曰长衣，有表则谓之中衣。大夫以上祭服之中衣用素。《诗》云：‘素衣朱襮。’《玉藻》曰：‘以帛里布，非礼也。’士祭以朝服，中衣以布明矣。此於《别录》属《制度》。”郑云“大夫以上祭服中衣用素”者，谓天子大夫以其四命，与公之孤同爵弁自祭，故“中衣用素”。云“士祭以朝服，中衣以布”者，亦谓天子之士与诸侯大夫同。案《少牢》：诸侯大夫祭以朝服。故天子之士亦祭以朝服。朝服用布，故“中衣以布”。其诸侯之士自祭以玄端，玄端则朝服之衣，但其裳异耳，中衣亦用布也。案《诗》云：“素衣朱襮。”晋人欲荐桓叔，桓叔、大夫、得用素衣者，国人以国君之礼待之，故欲荐素衣也。其长衣、中衣及深衣，其制度同。《玉藻》云“长、中继揜尺”，若深衣，则缘而已，下云“缘广寸半”。凡深衣皆用诸侯大夫士夕时所著之服，故《玉藻》云：“朝玄端，夕深衣。”庶人吉服亦深衣，皆著之在表也。其中衣在朝服、祭服、丧服之下。知丧服亦有中衣者，《檀弓》云：“练衣黄里。”注云“练中衣，以黄为内”是也。但丧服中衣不得“继揜尺”也。故《丧服传》云：“带缘各视其冠。”注云：“缘如深衣之缘。”是丧服中衣用深衣，则深衣缘之以采，故下云“具父母、大父母衣纯以缋以青”之属也。唯孤子深衣，纯以素，但以缘而已，不与长衣同。其吉服中衣，亦以采缘。其诸侯得绡黼为领，丹朱为缘。《郊特牲》云：“绡黼丹朱中衣，大夫之僣礼。”则知大夫、士不用绡黼丹朱，但用采纯而已矣，无文以明之。其长衣以素缘，知者，若以采缘，则与吉服中衣同，故知以素缘也。若以布缘，则曰“麻衣”。知用布缘者，以其称麻衣故知也。其丧服之中衣，其纯用布，视冠布之粗细，至葬可以用素缘也。练则用縓也。其《诗》之麻衣，则以此别。彼谓吉服之衣也。所以此称深衣者，以馀服则上衣下裳不相连，此深衣衣裳相连，被体深邃，故谓之“深衣”。



古者深衣，盖有制度，以应规矩绳权衡。<span class="q">言圣人制事，必有法度。<span class="q">○</span>应，於证反。</span>短毋见肤，<span class="q">衣取蔽形。<span class="q">○</span>毋音无，下同。见，贤遍反。</span>长毋被土，<span class="q">为污辱也。<span class="q">○</span>被，彼义反。为，于伪反。污，污辱之污，一音乌卧反。</span>续衽钩边，<span class="q">续，犹属也。衽，在裳旁者也。属，连之，不殊裳前后也。钩，读如“鸟喙必钩”之“钩”。钩边，若今曲裾也。续，或为“裕”。<span class="q">○</span>衽，而审反，又如鸩反。钩，古侯反。属音烛，下皆同。喙，许秽反。裕，以树反。</span>要缝半下。<span class="q">三分要中，减一以益下，下宜宽也。要，或为“优”。<span class="q">○</span>要，一遥反，注同。缝，扶用反，下注同。</span>袼之高下，可以运肘；<span class="q">肘不能不出入。袼，衣袂当掖之缝也。<span class="q">○</span>袼，本又作胳，音各，腋也。肘，竹九反，又张柳反。掖，本又作腋，音亦。</span>袂之长短，反诎之及肘。<span class="q">袂属幅於衣，诎而至肘，当臂中为节，臂骨上下各尺二寸，则袂肘以前尺二寸。肘，或为“腕”。<span class="q">○</span>袂，弥世反，袪末曰袂。诎，丘勿反。腕，乌乱反。</span>带，下毋厌髀，上毋厌胁，当无骨者。<span class="q">当骨，缓急难为中也。<span class="q">○</span>厌，於甲反，徐於涉反，下同。髀，毕婢反，徐亡婢反，一音步启反。胁，许劫反。当，丁浪反，注同，又丁郎反。中，丁仲反，又如字。</span>制十有二幅，以应十有二月。<span class="q">裳六幅，幅分之，以为上下之杀。<span class="q">○</span>应，应对之应，下同。杀，色界反，徐所例反。</span>袂圜以应赞规，<span class="q">谓胡下也。<span class="q">○</span>圜音圆。胡下，下垂曰胡。</span>曲袷如矩以应方，<span class="q">袷，交领也。古者方领，如今小儿衣领。<span class="q">○</span>袷音劫，下注同。</span>负绳及踝以应直，<span class="q">绳，谓裻与后幅相当之缝也。踝，跟也。<span class="q">○</span>踝，胡瓦反。裻音督。跟音根。</span>下齐如权衡，以应平。<span class="q">齐，缉。<span class="q">○</span>齐音咨，亦作斋，下同。缉，古入反。</span>故规者，行举手以为容。<span class="q">行举手，谓揖让。</span>负绳抱方者，以直其政，方其义也。故《易》曰：“《坤》六二之动，直以方也。”<span class="q">言深衣之“直”、“方”，应《易》之文也。政，或为“正”。</span>下齐如权衡者，以安志而平心也。<span class="q">心平志安，行乃正。或低或仰，则心有异志者与？<span class="q">○</span>行，下孟反，又如字。卬音仰，本又作仰，一音五郎反。与音馀。</span>五法已施，故圣人服之。<span class="q">言非法不服也。</span>故规矩取其无私，绳取其直，权衡取其平，故先王贵之。<span class="q">贵此衣也。</span>故可以为文，可以为武，可以摈相，可以治军旅。完且弗费，善衣之次也。<span class="q">“完且弗费”，言可苦衣而易有也。深衣者，用十五升布，锻濯灰治，绳之以采。善衣，朝祭之服也。自士以上，深衣为之次，庶人吉服深衣而已。<span class="q">○</span>相，息亮反。完音丸。费，芳贵反，又孚沸反，注同。苦衣，於既反。易，以豉反。锻，丁乱反。濯音浊。纯，之允反，又之闰反，后皆同。朝，直遥反。上，时掌反。</span>具父母、大父母，衣纯以缋。具父母，衣纯以青。如孤子，衣纯以素。<span class="q">尊者存，以多饰为孝。缋，画文也。三十以下无父称孤。<span class="q">○</span>大父母音泰，大父母，祖父母也。缋，胡对反。</span>纯袂、缘、纯边，广各寸半。<span class="q">纯，谓缘之也。缘袂，谓其口也。缘，緆也。缘边，衣裳之侧，广各寸半，则表里共三寸矣。唯袷广二寸。<span class="q">○</span>缘，悦绢反，注同。广，古旷反，注同。緆，徐音以豉反，皇音锡。案郑注《既夕礼》云：“饰衣领袂口曰纯，裳边侧曰綼，下曰緆也。”</span>

[疏]“古者”至“篇末”。<span class="q">○</span>正义曰：此一篇从此至未，皆论深衣之制。今各随文解之。<span class="q">○</span>“古宅深衣，盖有制度”者，以作记之人为记之时，深衣无复制度，故称“古者深衣，盖有制度”。言“盖”者，疑辞也。<span class="q">○</span>“以应规矩绳权衡”者，此则制度之事，所应者备在下文。<span class="q">○</span>“短毋见肤”者，深衣所取覆形体，纵令稍短，不得见其肤肉，若见肤肉，则衰也。<span class="q">○</span>“长毋被土”者，其衣纵长，无覆被於土，为污辱也。<span class="q">○</span>“续衽钩边”者，衽，谓深衣之裳，以下阔上狭，谓之为“衽”。接续此衽而钩其旁边，即今之朝服有曲裾而在旁者是也。<span class="q">○</span>注“续犹”至“裾也”。<span class="q">○</span>正义曰：“衽当旁”者，凡深衣之裳上二幅，皆宽头在下，狭头在上，皆似小要之衽，是前后左右皆有衽也。今云“衽当旁”者，谓所续之衽，当身之一旁，非为馀衽悉当旁也。云“属，连之，不殊裳前后也”，若其丧服，其裳前三幅、后四幅各自为之，不相连也。今深衣裳，一旁则连之相著，一旁则有曲裾掩之，与相连无异，故云“属，连之，不殊裳前后也”。云“钩，读如鸟喙必钩之钩”者，案《援神契》云：“象鼻必卷，长鸟喙必钩。”郑据此读之也。云“若今曲裾也”，郑以后汉之时，裳有曲裾，故以“续衽钩边”似汉时曲裾。今时朱衣朝服，从后汉明帝所为，则郑云今曲裾者，是今朝服之曲裾也。其深衣之衽，已於《玉藻》释之，故今不得言也。<span class="q">○</span>“要缝半下”，要缝，谓要中之缝，尺寸阔狭，半下畔之阔，下畔一丈四尺四寸，则要缝半之，七尺二寸。<span class="q">○</span>注“三分”至“宽也”。<span class="q">○</span>正义曰：此据裳之一幅，分为二幅。凡布广二尺二寸，四寸为缝。一尺八寸在三分之一，分为六寸，减此六寸，以益於下，是下二幅有二尺四寸，上二幅有一尺二寸，故云“三分要中，减一以益下”。下容举足而行，故宜宽也。<span class="q">○</span>“袼之高下，可以运肘”，袼，谓当臂之处。袂中高下宜稍宽大，可以运动其肘。袂二尺二寸，肘尺二寸，是容运肘也。又“袂之长短，反诎之及肘”者，袂长二尺二寸，并缘寸半，为二尺三寸半。除去其缝之所杀各一寸，馀有二尺一寸半在，从肩至手二尺四寸。今二尺一寸半之袂，得“反诎及肘”者，以袂属於衣，幅阔二尺二寸，身脊至肩但尺一寸也。从肩覆臂，又尺一寸，是衣幅之畔覆臂将尽。今又属袂於衣又二尺二寸半，故反诎其袂得及於肘也。<span class="q">○</span>“当无骨”者，带若当骨，则缓急难中，故当无骨之处。此深衣带，下於朝祭服之带也。朝祭之带则近上。故《玉藻》云：“三分带下，绅居二焉。”是自带以下，四尺五寸也。<span class="q">○</span>“制十有二幅，以应十有二月”者，深衣其幅有六，每幅交解为二，是十二幅也。<span class="q">○</span>注“古者方领”。<span class="q">○</span>正义曰：郑以汉时领皆乡下交垂，故云“古者方领”，似今拥咽，故云“若今小儿衣领，但方折之也”。<span class="q">○</span>“负绳及踝以应直”。<span class="q">○</span>正义曰：衣之背缝及裳之背缝，上下相当，如绳之正，故云“负绳”，非谓实负绳也。<span class="q">○</span>“故规者，行举手以为容”者，所以袂圆中规者，欲使行者举手揖让以为容仪，如规也。<span class="q">○</span>“负绳抱方”者，以直其政、方其义也。负绳，背之缝也。抱方，领之方也。“以直其政”，解“负绳”。“以方其义”，解“抱方”也。言欲使人直其政教，欲使政教直。方其义，欲使义事方正也。<span class="q">○</span>“故《易》曰：《坤》六二之动，直以方也”，记者既明方直之义，故引《坤卦》之六二直方以证之。案郑注《坤》之六二云：“自也，方也，地之性。”此爻得中气而在地上，自然之性，广生万物，故生动直而且方。<span class="q">○</span>“下齐如权衡”者，以安志而平心也者，言裳下之齐，如权之衡低仰平也，欲以安其志意，而平均其心也。<span class="q">○</span>注“完且”至“而已”。<span class="q">○</span>正义曰：“可苦衣而易有也”，以其完牢，乃可於苦事衣著，故庶人服之以完牢故也。“而易有”者，以白布为之，不须黼黻锦绣之属，是“易有”也。云“深衣者，用十五升布，锻濯灰治”者，案《杂记》云“朝服十五升”，此深衣与朝服相类，故用十五升布锻濯，谓打洗锻濯，用灰治理，使和熟也。然则丧服麻衣，虽似深衣之制，不必锻濯灰治，以其杂凶故也。云“自士以上，深衣为之次”者，案《玉藻》“诸侯夕深衣，祭牢肉”，又“大夫、士朝玄端、夕深衣”，是深衣为朝祭之次服也。云“庶人吉服深衣”者，深衣是诸侯之下，自深衣以后更无馀服，故知是庶人之吉服。丧服者衰裳，包贵贱上下无差，亦明庶人吉服乃深衣也。<span class="q">○</span>“具父母、大父母，衣纯以缋”者，所尊俱在，故“衣纯以缋”。言“具父母”，则父母俱在也，“大父母”则亦然也。若其不具，一在一亡，不必纯以缋也。<span class="q">○</span>“具父母，衣纯以青”者，唯有父母，而无祖父母者，以为吉不具，故节少，而深衣领缘用青纯，降於缋也。若父母无，唯祖父母在，亦当纯以青。<span class="q">○</span>“纯袂、缘、纯边，广各寸半”者，纯袂者，纯，缘也，谓纯其袂。缘则袂口也。又云“缘，读为緆”，谓深衣之下纯也。纯边者，谓深衣之旁侧也。“广各寸半”者，言纯袂口及裳下之緆并纯旁边，其广各寸半。言表里合为三寸。<span class="q">○</span>注“纯谓”至“二寸”。<span class="q">○</span>正义曰：“纯谓缘之”者，解经文二个“纯”字，一是纯袂，二是纯边，皆谓缘之也。云“缘袂，谓其口”也，经言“纯袂”，恐口外更缘，故云“纯袂”，则是缘其袂口也，非是口外更有缘也，故分明言之。云“缘，緆也”，解经“缘”字读为“緆”，谓深衣下畔也。故《既夕礼》云：“明衣縓綼緆。”郑注云：“在幅曰綼，在下曰緆。”今经云此緆，则深衣之下缘也。云“缘边，衣裳之侧”，解经“纯边”也。深衣外衿之边有缘也。裳虽前后相连，然外边曲裾揜处，其侧亦有缘也。