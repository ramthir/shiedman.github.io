---
title: 卷十一·先进第十一
category: 论语注疏
author: 魏·何晏(注), 宋·邢昺(疏)
date: 2014-05-26 23:14:02 +0800
permalink: /books/Analects/13.html
layout: book_page
---

<span class="s3">●卷十一·先进第十一</span>




　　

 
　　[疏]○正义曰：前篇论夫子在乡党，圣人之行也。此篇论弟子，贤人之行，圣贤相次，亦其宜也。

 
　　子曰：“先进於礼乐，野人也。後进於礼乐，君子也。<span class="q">孔曰：“先进、後进，谓仕先後辈也。礼乐因世损益，後进与礼乐，俱得时之中，斯君子矣；先进有古风，斯野人也。”</span>如用之，则吾从先进。”<span class="q">将移风易俗，归之淳素。先进犹近古风，故从之。</span>

 
　　[疏]“子曰”至“吾从先进”。

 
　　○正义曰：此章孔子评其弟子之中仕进先後之辈也。“先进於礼乐野人也”者，先进，谓先辈仕进之人，准於礼乐，不能因世损益，而有古风，故曰朴野之人也。“後进於礼乐，君子也”者，後进，谓後辈仕进之人也，准於礼乐，能因时损益，与礼乐俱得时之中，故曰君子之人也。“如用之，则吾从先进”者，言如其用之以为治，则吾从先辈朴野之人。夫子之意，将移风易俗，归之淳素。先进犹近古风，故从之也。

 
　　○注“孔曰”至“人也”。

 
　　○正义曰：云“先进、後进，谓仕先後辈也”者，下章云“从我於陈、蔡者，皆不及门也”，谓不及仕进之门，则此谓不从於陈、蔡得仕进者也。盖先进者，当襄、昭之世。後进者，当定、哀之世。云“礼乐因世损益”者，《为政篇》云：“殷因於夏礼，所损益可知也。周因於殷礼，所损益可知也。”又周初则礼乐盛，周衰则礼乐衰，是礼乐因世损益也。云“後进与礼乐，俱得时之中，斯君子矣”者，言礼乐随世盛衰，後进与时消息，皆中当於时，故为君子也。云“先进有古风，斯野人也”者，言先辈仕进之人，比今则犹尚淳素，故云“斯野人也”。

 
　　子曰：“从我於陈、蔡者，皆不及门也。”<span class="q">郑曰：“言弟子从我而厄於陈、蔡者，皆不及仕进之门，而失其所。”</span>

 
　　[疏]“子曰：从我於陈、蔡者，皆不及门也”。

 
　　○正义曰：此章孔子闵弟子之失所。言弟子从我而厄於陈、蔡者，皆不及仕进之门，而失其所也。德行：颜渊，闵子骞，冉伯牛，仲弓。言语：宰我，子贡。政事：冉有，季路。文学：子游，子夏。

 
　　[疏]“德行：颜渊，闵子骞，冉伯牛，仲弓。言语：宰我，子贡。政事：冉有，季路。文学：子游，子夏”。

 
　　○正义曰：此章因前章言弟子失所，不及仕进，遂举弟子之中，才德尢高可仕进之人。郑氏以合前章，皇氏别为一章。言若任用德行，则有颜渊、闵子骞、冉伯牛、仲弓四人。若用其言语辨说，以为行人，使适四方，则有宰我、子贡二人。若治理政事，决断不疑，则有冉有、季路二人。若文章博学，则有子游、子夏二人也。然夫子门徒三千，达者七十有二，而此四科唯举十人者，但言其翘楚者耳。或时在陈言之，唯举从者。其不从者，虽有才德，亦言不及也。

 
　　子曰：“回也，非助我者也，於吾言无所不说。”<span class="q">孔曰：“助，益也。言回闻言即解，无发起增益於已。”</span>

 
　　[疏]“子曰：回也，非助我者也，於吾言无所不说”。

 
　　○正义曰：此章称颜回之贤也。助，益也。说，解也。凡师资问答，以相发起。若与子夏论《诗》，子曰：“起予者，商也。”如此是有益於已也。今回也，非增益於已者也，以其於吾之所言，皆默而识之，无所不解。言回闻言即解，无所发起增益於已也。

 
　　子曰：“孝哉，闵子骞！人不间於其父母昆弟之言。”<span class="q">陈曰：“言子骞上事父母，下顺兄弟，动静尽善，故人不得有非间之言。”</span>

 
　　[疏]“子曰：孝哉，闵子骞！人不间於其父母昆弟之言。”正义曰：此章叹美闵子骞之孝行也。昆，兄也。间，谓非毁间厕。言子骞上事父母，下顺兄弟，动静尽善，故人不得有非间之言。”南容三复白圭，<span class="q">孔曰：“《诗》云：‘白圭之玷，尚可磨也。斯言之玷，不可为也。’南容读《诗》至此，三反覆之，是其心慎言也。”</span>孔子以其兄之子妻之。

 
　　[疏]“南容三复白圭，孔子以其兄之子妻之”。

 
　　○正义曰：此章美南容慎言也。复，覆也。《诗》云：“白圭之玷，尚可磨也。斯言之玷，不可为也。”南容读《诗》至此，三反覆之，是其心慎言也。孔子知其贤，故以其兄之女子妻之。此即“邦有道，不废；邦无道，免於刑戮者”也。弟子各记所闻，故又载之。

 
　　○注“《诗》云：白圭之玷，尚可磨也。斯言之玷，不可为也”。

 
　　○正义曰：此《大雅·抑篇》刺厉王之诗也。《毛传》云：“玷，缺也。”笺云：“斯，此也。玉之缺，尚可磨钅虑而平，人君政教一失，谁能反覆之？”意言教令尢须谨慎。白玉为圭，圭有损缺，犹尚可更磨钅虑而平，若此政教言语之有缺失，则遂往而不可改。为王者，安危在於出令，故特宜慎之。是诗人戒其慎言。南容之心，亦欲慎言，故三覆读此也。

 
　　季康子问：“弟子孰为好学？”孔子对曰：“有颜回者好学，不幸短命死矣。今也则亡。”

 
　　[疏]“季康子问：弟子孰为好学？孔子对曰：有颜回者好学，不幸短命死矣。今也则亡”。

 
　　○正义曰：此章称颜回之好学也。季康子，鲁执政大夫，故言氏称对。此与哀公问同而答异者，以哀公迁怒贰过，故因答以谏之。康子无之，故不云也。

 
　　颜渊死，颜路请子之车以为之椁。<span class="q">孔曰：“路，渊父也。家贫，欲请孔子之车，卖以作椁。”</span>子曰：“才不才，亦各言其子也。鲤也死，有棺而无椁。吾不徒行以为之椁。以吾从大夫之後，不可徒行也。”<span class="q">孔曰：“鲤，孔子之子，伯鱼也。孔子时为大夫，言从大夫之後，不可以徒行，谦辞也。”</span>

 
　　[疏]“颜渊死”至“徒行也”。

 
　　○正义曰：此并三章记颜回死时孔子之语也。“颜渊死，颜路请子之车以为之椁”者，路，颜渊父也。家贫，欲请孔子之车，卖以作椁也。“子曰：才不才，亦各言其子也。鲤也死，有棺而无椁。吾不徒行以为之椁”者，此举亲喻疏也。言渊才、鲤不才虽异，亦各言其子则同。我子鲤也死时，但有棺，以家贫而无椁，吾不卖车以作椁。今女子死，安得卖我车以作椁乎？“以吾从大夫之後，不可徒行也”者，此言不可卖车作椁之由。徒行，步行也。以吾为大夫，不可徒行故也。孔子时为大夫，言从大夫之後者，谦辞也。

 
　　○注“孔曰”至“辞也”。

 
　　○正义曰：云“鲤，孔子之子，伯鱼也”者，《世家》文也。云“孔子时为大夫，言从大夫之後，不可以徒行，谦辞也”者，案《孔子世家》：“定公十四年，孔子年五十六，由大司寇摄行相事。”鲁受齐女乐，不听政三日，孔子遂适卫。历至宋、郑、陈、蔡、晋、楚，去鲁凡十四岁而反乎鲁，然鲁终不能用。孔子亦不求仕，以哀公十六年卒，年七十三。今案颜回少孔子三十岁，三十二而卒，则颜回卒时，孔子年六十一，方在陈、蔡矣；伯鱼年五十，先孔子死，则鲤也死时，孔子盖年七十左右，皆非在大夫位时。而此注云“时为大夫”，未知有何所据也。杜预曰：“尝为大夫而去，故言後也。”据其年，则颜回先伯鱼卒，而此云颜回死，颜路请子之车以为之椁，子曰“鲤也死，有棺而无椁”，又似伯鱼先死者。王肃《家语》注云：“此书久远，年数错误，未可详也。”或以为假设之辞也。徒犹空也，谓无车空行也，是步行谓之徒行，故《左传》襄元年“败郑徒兵於洧上”，杜注云：“徒兵，步兵也。”

 
　　颜渊死。子曰：“噫！<span class="q">包曰：“噫，痛伤之声。”</span>天丧予！天丧予！”<span class="q">天丧予者，若丧已也。再言之者，痛惜之甚。</span>

 
　　[疏]“颜渊死，子曰：噫！天丧予！天丧予！”

 
　　○正义曰：噫，痛伤之声。“天丧予”者，孔子痛惜颜渊死，言若天丧已也。再言之者，痛惜之甚。颜渊死，子哭之恸。<span class="q">马曰：“恸，哀过也。”</span>从者曰：“子恸矣！”曰：“有恸乎？<span class="q">孔曰：“不自知已之悲哀过。”</span>非夫人之为恸而谁为？”

 
　　[疏]“颜渊死”至“谁为”。

 
　　○正义曰：“子哭之恸”者，恸，过哀也。言夫子哭颜渊，其悲哀过甚。“从者曰：子恸矣”者，从者，众弟子。见夫子哀过，故告曰：“子恸矣。”“曰：有恸乎”者，时夫子不自知已之悲哀过，故答曰：有恸乎邪。“非夫人之为恸而谁为”者，因弟子言已悲哀过甚，遂说已之过哀亦当於理，非失也。夫人，谓颜渊。言不於颜渊哭之为恸，而更於谁人为恸乎？

 
　　颜渊死，门人欲厚葬之。子曰：“不可。”<span class="q">礼，贫富有宜。颜渊贫，而门人欲厚葬之，故不听。</span>门人厚葬之。子曰：“回也视予犹父也，予不得视犹子也。非我也，夫二三子也。”<span class="q">马曰：“言回自有父，父意欲听门人厚葬，我不得割止，非其厚葬，故云耳。”</span>

 
　　[疏]“颜渊”至“三子也”。

 
　　○正义曰：“颜渊死，门人欲厚葬之”者，门人，颜渊之弟子，以其师有贤行，故欲丰厚其礼以葬之也。“子曰：不可”者，礼，贫富有宜。颜渊贫，而门人欲厚葬，故不听之，曰不可也。“门人厚葬之”者，初咨孔子，孔子不听，门人故违孔子，而卒厚葬之也。“子曰：回也视予犹父也”者，此下孔子非其厚葬之语也。言回也师事於已，视已犹如其父也。“予不得视犹子也”者，言回自有父存，父意欲听门人厚葬，我不得割止之，故曰“予不得视犹子也”。“非我也，夫二三子也”者，言厚葬之事，非我所为，夫门人二三子为之也。非其厚葬，故云耳。

 
　　季路问事鬼神。子曰：“未能事人，焉能事鬼？”曰：“敢问死。”曰：“未知生，焉知死？”<span class="q">陈曰：“鬼神及死事难明，语之无益，故不答。”</span>

 
　　[疏]“季路”至“知死”。

 
　　○正义曰：此章明孔子不道无益之语也。子路问事鬼神者，对则天曰神，人曰鬼，散则虽人亦曰神，故下文独以鬼答之。子路问承事神其理何如，“子曰未能事人，焉能事鬼”者，言生人尚未能事之，况死者之鬼神，安能事之乎？“曰：敢问死”者，子路又曰：“敢问人之若死，其事何如。”“曰：未知生，焉知死”者，孔子言女尚未知生时之事，则安知死後乎？皆所以抑止子路也。以鬼神及死事难明，又语之无益，故不答也。

 
　　闵子侍侧，訚訚如也；子路，行行如也；冉有、子贡，侃侃如也。子乐。<span class="q">郑曰：“乐各尽其性。行行，刚强之貌。”</span>“若由也，不得其死然”。<span class="q">孔曰：“不得以寿终。”</span>

 
　　[疏]“闵子”至“死然”。

 
　　○正义曰：此章孔子喜四弟子任其直性也。“闵子侍侧，訚訚如也”者，卑在尊侧曰侍。訚訚，中正之貌。如也者，言其貌如此也。“子路，行行如也”者，行行，刚强之貌。“冉有、子贡，侃侃如也”者，侃侃，和乐之貌。“子乐”者，以四子各尽其自然之性，故喜乐也。“若由也，不得其死然”者，然犹焉也。言子路以刚，必不得其以寿终焉。

 
　　鲁人为长府。闵子骞曰：“仍旧贯，如之何？何必改作？”<span class="q">郑曰：“长府，藏名也，藏财货曰府。仍，因也。贯，事也。因旧事则可也，何乃复更改作。”</span>子曰：“夫人不言，言必有中。”<span class="q">王曰：“言必有中者，善其不欲劳民改作。”</span>

 
　　[疏]“鲁人”至“有中”。

 
　　○正义曰：此章重於劳民也。“鲁人为长府”者，藏财货曰府。长，其藏名也。为，作也。言鲁人新改作之也。“闵子骞曰：仍旧贯，如之何？何必改作”者，子骞见鲁人劳民改作长府，而为此辞。仍，因也。贯，事也。言因旧事则亦可矣，何必乃复更改作也。“子曰：夫人不言，言必有中”者，孔子闻子骞之言而善之也。夫人，谓子骞。言夫此人，其唯不言则已，若其发言，必有中於理。此言何必改作，是中理之言也。善其不欲劳民，故以为中。

 
　　○注“郑曰”至“改作”。

 
　　○正义曰：云“长府，藏名”者，言鲁藏财货之府名长府也。云“藏财货曰府”者，布帛曰财，金玉曰货。《周礼·天官》有大府为王治藏之长，玉府掌王之金玉玩好，内府主良货贿藏在内者，外府主泉藏在外者，是藏财货曰府。府犹聚也，言财货之所聚也。“仍，因；贯，事”，皆《释诂》文。子曰：“由之瑟，奚为於丘之门？”<span class="q">马曰：“子路鼓瑟，不合《雅》、《颂》。”</span>门人不敬子路。

 
　　子曰：“由也升堂矣，未入於室也。”<span class="q">马曰：“升我堂矣，未入於室耳。门人不解，谓孔子言为贱子路，故复解之。”</span>

 
　　[疏]“子曰”至“室也”。

 
　　○正义曰：苏拢言子路之才学分限也。“子曰：由之瑟，奚为於丘之门”者，由，子路名。奚，何也。子路性刚，鼓瑟不合《雅》、《颂》，故孔子非之云：“由之鼓瑟，何为於丘之门乎？”所以抑其刚也。“门人不敬子路”者，门人不解孔子之意，谓孔子言为贱子路，故不敬之也。“子曰：由也升堂矣，未入於室也”者，以门人不解，故孔子复解之，言子路之学识深浅，譬如自外入内，得其门者。入室为深，颜渊是也。升堂次之，子路是也。今子路既升我堂矣，但未入於室耳，岂可不敬也？

 
　　子贡问：“师与商也孰贤？”子曰：“师也过，商也不及。”<span class="q">孔曰：“言俱不得中。”</span>曰：“然则师愈与？”子曰：“过犹不及。”<span class="q">愈犹胜也。</span>

 
　　[疏]“子贡”至“犹不及”。

 
　　○正义曰：此章明子张、子夏才性优劣。“子贡问：师与商也孰贤”者，师，子张名。商，子夏名。孰，谁也。子贡问孔子曰：“子张与子夏二人谁为贤才？”“子曰：师也过，商也不及”者，孔子答言：“子张所为过当而不已，子夏则不及而止。”言俱不得中也。“曰：然则师愈与”者，愈犹胜也。子贡未明夫子之旨，以为师也过则是贤才，过於子夏，故复问曰：“然则子张胜於子夏与？”与为疑辞。“子曰：过犹不及”者，子贡不解，故复解之，曰：“过当犹如不及。”俱不中理也。

 
　　季氏富於周公，<span class="q">孔曰：“周公，天子之宰、卿士。”</span>而求也为之聚敛而附益之。<span class="q">孔曰：“冉求为季氏宰，为之急赋税。”</span>子曰：“非吾徒也。小子鸣鼓而攻之，可也。”<span class="q">郑曰：“小子，门人也。鸣鼓声其罪以责之。”</span>

 
　　[疏]“季氏”至“可也”。

 
　　○正义曰：此章夫子责冉求重赋税也。“季氏富於周公”者，季氏，鲁臣，诸侯之卿也。周公，天子之宰、卿士，鲁其後也。孔子之时，季氏专执鲁政，尽征其民。其君蚕食深宫，赋税皆非已有，故季氏富於周公也。“而求也为之聚敛而附益之”者，时冉求为季氏家宰，又为之急赋税，聚敛财物而陪附助益季氏也。“子曰：非吾徒也，小子鸣鼓而攻之可也”者，小子，门人也。冉求亦夫子门徒，当尚仁义。今为季氏聚敛，害於仁义，故夫子责之曰：非我门徒也。使其门人鸣鼓以声其罪而攻责之，可也。

 
　　○注“孔曰：周公，天子之宰卿士”。

 
　　○正义曰：何休云：“宰犹治也，三公之职号尊名也。”杜预注《左传》曰：“卿士，王之执政者也。”

 
　　柴也愚，<span class="q">弟子高柴，字子羔。愚，愚直之愚。</span>参也鲁，<span class="q">孔曰：“鲁，钝也。曾子性迟钝。”</span>师也辟，<span class="q">马曰：“子张才过人，失在邪辟文过。”</span>由也喭。<span class="q">郑曰：“子路之行，失於畔

 
　　喭。”</span>子曰：“回也，其庶乎！屡空。赐不受命，而货殖焉，亿则屡中。”<span class="q">言回庶几圣道，虽数空匮，而乐在其中。赐不受教命，唯财货是殖，亿度是非。盖美回，所以励赐也。一曰：“屡犹每也。空犹虚中也。以圣人之善道，教数子之庶几，犹不至於知道者，各内有此害。其於庶几每能虚中者，唯回。怀道深远，不虚心，不能知道，子贡虽无数子之病，然亦不知道者，虽不穷理而幸中，虽非天命而偶富，亦所以不虚心也。</span>

 
　　[疏]“柴也愚”至“屡中”。

 
　　○正义曰：此章孔子历评六弟子之德行中失也。“柴也愚”者，高柴性愚直也。“参也鲁”者，曾参性迟钝也。“师也辟”者，子张才过人，失在邪辟文过也。“由也喭”者，子路之行失於畔

 
　　喭也。“子曰：回也，其庶乎！屡空。赐不受命，而货殖焉，亿则屡中”者，此盖孔子美颜回，所以励赐也。其说有二：一曰：“屡，数也。空，匮也。亿，度也。言回庶几圣道，虽数空匮贫窭，而乐在其中。是美回也。赐不受命，唯货财是殖，若亿度是非则数中。言此所以勉励赐也”。一曰“屡犹每也。空犹虚中也。言孔子以圣人之善道，教数子之庶几，犹不至於知道者，各内有此害故也。其於庶几每能虚中者，唯有颜回怀道深远。若不虚心，不能知道也。子贡虽无数子之病，然亦不知道者，虽不穷理而幸中，虽非天命而偶富，有此二累，亦所以不虚心也。

 
　　○注“弟子高柴，字子羔”。

 
　　○正义曰：《史记·弟子传》云：“高柴，字子羔。”郑玄曰：“卫人。”“少孔子三十岁”。《左传》亦作子羔，《家语》作子高，《礼记》作子皋，三字不同，其实一也。

 
　　○注“郑曰子路之行，失於畔喭”。

 
　　○正义曰：旧注作“<span class="q">口反</span>喭”，字书“<span class="q">口反</span>喭，失容也”。言子路性行刚强，常<span class="q">口反</span>喭失於礼容也。今本<span class="q">口反</span>作畔。王弼云：“刚猛也。”

 
　　○注“言回”至“心也”。

 
　　○正义曰：云“言回庶几圣道”者，《易·下系辞》云：“颜氏之子其殆庶几乎？”是回庶慕几微之圣道。云“虽数空匮，而乐在其中”者，即“箪食瓢饮，不改其乐”是也。云“赐不受教命”者，言不受夫子礼教之命。云“惟财货是殖”者，言唯务使货财生殖蕃息也。云“亿度是非”者，言又用心亿度人事之是非也。云“盖美回，所以励赐也”者，言孔子之意，美颜回贫而乐道，所以劝励子贡，言汝既富矣，又能亿则屡中，何得不受教命乎？云“一曰”以下者，何晏又为一说也。云“以圣人之善道，教数子之庶几”者，言孔子以圣人庶几之善道，并教六子也。云“犹不至於知道者，各内有此害”者，言圣人不倦，并教诲之，而犹尚不能至於知几微善道者，以其各自内有愚、鲁、辟、喭之病害故也。云“其於庶几每能虚中，唯回”者，言唯颜回每能虚其中心，知於庶几之道也。云“怀道深远，不虚心，不能知道”者，此解虚中之由，由其至道深远，若不虚其中心，则不能知道也。云“子贡虽无数子之病”者，谓无愚、鲁、辟、喭之病也。“然亦不知道”者，谓亦如四子不知圣道也。云“虽不穷理而幸中，虽非天命而偶富，亦所以不虚心也”者，此解子贡不知道，由於有此二累也。虽不穷理而幸中，释经“亿则屡中”，言虽不穷理尽性，但亿度之，幸中其言也。《左传》“定十五年春，邾隐公来朝。子贡观焉。邾子执玉高，其容仰；公受玉卑，其容俯。子贡曰：‘以礼观之，二君者皆有死亡焉。’夏五月壬申，公薨。仲尼曰：‘赐不幸言而中。’”哀七年，“以邾子益来”，是其屡中也。“虽非天命而偶富”，释经“不受命而货殖”也。言致富之道，当由天命与之爵禄，今子贡不因天命爵禄，而能自致富，故曰“偶富”。言有亿度之劳，富有经营之累，以此二事，何暇虚心以知道？故云“亦所以不虚心也”。

 
　　子张问善人之道。子曰：“不践迹，亦不入於室。”<span class="q">孔曰：“践，循也。言善人不但循追旧迹而已，亦少能创业，然亦不入於圣人之奥室。”</span>子曰：“论笃是与，君子者乎？色庄者乎？<span class="q">论笃者，谓口无择言。君子者，谓身无鄙行。色庄者，不恶而严，以远小人。言此三者，皆可以为善人。</span>

 
　　[疏]“子张”至“者乎”。

 
　　○正义曰：此章论善人所行之道也，“子张问善人之道”者，问行何道可谓善人。“子曰：不践迹，亦不入於室”者，孔子答其善人之道也。践，循也。迹，已行旧事之言。善人不但循追旧迹而已，当自立功立事也，而善人好谦，亦少能创业，故亦不能入於圣人之奥室也。“子曰：论笃是与，君子者乎？色庄者乎”者，此亦善人之道也，故同为一章，当是异时之语，故别言“子曰”也。“论笃是与”者，笃，厚也。谓口无择言，所论说皆重厚，是善人与。“君子者乎”者，言身无鄙行之君子，亦是善人乎？“色庄者乎”者，言能颜色庄严，使小人畏威者，亦是善人乎？孔子谦，不正言，故云“与”、“乎”以疑之也。

 
　　○注“论笃”至“善人”。

 
　　○正义曰：云“口无择言”，《孝经》文也。所言皆善，故无可择也。云“身无鄙行”者，所以并美，无鄙恶也。“以远小人，不恶而严”者，《周易·循卦·象辞》也。

 
　　子路问：“闻斯行诸？”<span class="q">包曰：“赈穷救乏之事。”</span>子曰：“有父兄在，如之何其闻斯行之？”<span class="q">孔曰：“当白父兄，不得自专。”</span>冉有问：“闻斯行诸？”子曰：“闻斯行之。”公西华曰：“由也问闻斯行诸，子曰‘有父兄在’。求也问闻斯行诸，子曰‘闻斯行之’。赤也惑，敢问。”<span class="q">孔曰：“惑其问同而答异。”</span>子曰：“求也退，故进之。由也兼人，故退之。”<span class="q">郑曰：“言冉有性谦退，子路务在胜尚人，各因其人之失而正之。”</span>

 
　　[疏]“子路”至“退之”。

 
　　○正义曰：此章论施予之礼，并孔子问同答异之意也。“子路问：闻斯行诸”者，诸，之也。子路问於孔子曰：“若闻人穷乏当赈救之事於斯，即得行之乎？”“子曰：有父兄在，如之何其闻斯行之也”者，言当先白父兄，不得自专也。“冉有问：闻斯行诸？子曰：闻斯行之”者，此问与子路同，而所答异也。“公西华曰：由也问闻斯行诸，子曰有父兄在。求也问闻斯行诸，子曰闻斯行之。赤也惑，敢问”者，赤，公西华名也。见其问同而答异，故疑惑而问於孔子也。“子曰：求也退，故进之。由也兼人，故退之”者，此孔子言其答异之意也。冉有性谦退，子路务在胜尚人，各因其人失而正之，故答异也。

 
　　子畏於匡，颜渊後。<span class="q">孔曰：“言与孔子相失，故在後。”</span>子曰：“吾以女为死矣。”曰：“子在，回何敢死？”<span class="q">包曰：“言夫子在，已无所敢死。”</span>

 
　　[疏]“子畏”至“敢死”。

 
　　○正义曰：此章言仁者必有勇也。“子畏於匡，颜渊後”者，言孔子畏於匡时，与颜回相失。既免，而回在後，方至也。“子曰：吾以女为死矣”者，孔子谓颜渊曰：“吾以女为致死与匡人斗也。”“子在，回何敢死”者，言夫子若陷於危难，则回必致死。今夫子在，已则无所敢死。言不敢致死也。

 
　　季子然问：“仲由、冉求可谓大臣与？”<span class="q">孔曰：“子然，季氏子弟。自多得臣此二子，故问之。”</span>子曰：“吾以子为异之问，曾由与求之问。<span class="q">孔曰：“谓子问异事耳。则此二人之问，安足大乎？”</span>所谓大臣者，以道事君，不可则止。今由与求也，可谓具臣矣。”<span class="q">孔曰：“言备臣数而已。”</span>曰：“然则从之者与？”<span class="q">孔曰：“问为臣皆当从君所欲邪？”</span>子曰：“弑父与君，亦不从也。”<span class="q">孔曰：“言二子虽从其主，亦不与为大逆。”</span>

 
　　[疏]“季子”至“从也”。

 
　　○正义曰：此章明为臣事君之道。“季子然问：仲由、冉求可谓大臣与”者，季子然，季氏之子弟也。自多得臣此二子，故问於夫子曰：“仲由、冉求才能为政，可以谓之大臣与？”疑而未定，故云“与”也。“子曰：吾以子为异之问，曾由与求之问”者，此孔子抑其自多也。曾，则也。吾以子为问异事耳，则此二人之问，安足多大乎？言所问小也。“所谓大臣者，以道事君，不可则止”者，此孔子更为子然陈说大臣之体也。言所可谓之大臣者，以正道事君，君若不用已道，则当退止也。“今由与求也，可谓具臣矣”者，既陈大臣之体，乃言二子非大臣也。具，备也。今二子臣於季氏，季氏不道而不能匡救，又不退止，唯可谓备臣数而已，不可谓之大臣也。“曰：然则从之者与”者，子然既闻孔子言二子非大臣，故又问曰：然则二子为臣，皆当从君所欲邪？“子曰：弑父与君，亦不从也”者，孔子更为说二子之行，言二子虽从其主，若其主弑父与君，为此大逆，亦不与也。子路使子羔为费宰。子曰：“贼夫人之子。”<span class="q">包曰：“子羔学未熟习，而使为政，所以为贼害。”</span>

 
　　子路曰：“有民人焉，有社稷焉，何必读书，然後为学？”<span class="q">孔曰：“言治民事神，於是而习之，亦学也。”</span>子曰：“是故恶夫佞者。”<span class="q">孔曰：“疾其以口给应，遂已非而不知穷。”</span>

 
　　[疏]“子路”至“佞者”。

 
　　○正义曰：此章勉人学也。“子路使子羔为费宰”者，子路臣季氏，故任举子羔，使为季氏费邑宰也。“子曰：贼夫人之子”者，贼，害也。夫人之子，指子羔也。孔子之意以为，子羔学未熟习，而使为政，必累其身，所以为贼害也。“子路曰：有民人焉，有社稷焉，何必读书，然後为学”者，子路辩答孔子，言费邑有人民焉而治之，有社稷之神焉而事之，治民事神，於是而习之，是亦学也。何必须读书然後乃谓为学也。“子曰：是故恶夫佞”者，言人所以憎恶夫佞者，只为口才捷给，文过饰非故也。今子路以口给应，遂已非而不知穷已，是故致人恶夫佞者也。

 
　　子路、曾皙、<span class="q">孔曰：“皙，曾参父，名点。”</span>冉有、公西华侍坐。子曰：“以吾一日长乎尔，毋吾以也。<span class="q">孔曰：“言我问女，女无以我长故难对。”</span>居则曰：‘不吾知也。’<span class="q">孔曰：“女常居云人不知己。”</span>如或知尔，则何以哉？”<span class="q">孔曰：“如有用女者，则何以为治。”</span>子路率尔而对，<span class="q">率尔，先三人对。</span>曰：“千乘之国，摄乎大国之间，加之以师旅，因之以饥馑，<span class="q">包曰：“摄，迫也。迫於大国之间。”</span>由也为之，比及三年，可使有勇，且知方也。”<span class="q">方，义方。</span>夫子哂之。<span class="q">马曰：“哂，笑。”</span>“求，尔何如？”对曰：“方六七十，如五六十，<span class="q">求性谦退，言欲得方六七十、如五六十里小国治之而已。</span>求也为之，比及三年，可使足民。如其礼乐，以俟君子。”<span class="q">孔曰：“求自云能足民而已。谓衣食足也。若礼乐之化，当以待君子。谦也。”</span>“赤，尔何如？”对曰：“非曰能之，原学焉。宗庙之事，如会同，端章甫，原为小相焉。”<span class="q">郑曰：“我非自言能，原学为之。宗庙之事，谓祭祀也。诸侯时见曰会。殷覜曰同。端，玄端也。衣玄端，冠章甫，诸侯日视朝之服。小相，谓相君之礼。”</span>“点，尔何如？”鼓瑟希，<span class="q">孔曰：“思所以对，故音希。”</span>铿尔，舍瑟而作，对曰：“异乎三子者之撰。”<span class="q">孔曰：“置瑟起对。撰，具也，为政之具。铿者，投瑟之声。”</span>子曰：“何伤乎？亦各言其志也。”<span class="q">孔曰：“各言己志，於义无伤。”</span>曰：“莫春者，春服既成，冠者五六人，童子六七人，浴乎沂，风乎舞雩，咏而归。”<span class="q">包曰：“莫春者，季春三月也。春服既成，衣单袷之时。我欲得冠者五六人，童子六七人，浴乎沂水之上，风凉於舞雩之下，歌咏先王之道，而归夫子之门。”</span>夫子喟然叹曰：“吾与点也！”<span class="q">周曰：“善点独知时。”</span>三子者出，曾皙後。曾皙曰：“夫三子者之言何如？”子曰：“亦各言其志也已矣。”曰：“夫子何哂由也？”曰：“为国以礼，其言不让，是故哂之。”<span class="q">包曰：“为国以礼，礼贵让，子路言不让，故笑之。”</span>“唯求则非邦也与？”“安见方六七十如五六十而非邦也者？”“唯赤则非邦也与？”“宗庙会同，非诸侯而何？<span class="q">孔曰：“明皆诸侯之事，与子路同，徒笑子路不让。”</span>赤也为之小，孰能为之大？”<span class="q">孔曰：“赤谦言小相耳，谁能为大相？”</span>

 
　　[疏]“子路”至篇末。

 
　　○正义曰：此章孔子乘间四弟子侍坐，因使各言其志，以观其器能也。“子路、曾皙、冉有、公西华侍坐”者，时孔子坐，四子侍侧，亦皆坐也。“子曰：以吾一日长乎尔，毋吾以也”者，孔子将发问，先以此言诱掖之也。言女等侍吾，以吾年长於女，谦而少言，故云一日。今我问女，女等毋以吾长而惮难其对也。“居则曰：不吾知也。如或知尔，则何以哉”者，此问辞也。言女常居则云已有才能，人不我知。设如有人知女，将欲用之，则女将何以为治？“子路率尔而对”者，子路性刚，故率尔先三人而对也。“千乘之国，摄乎大国之间，加之以师旅，因之以饥馑，由也为之，比及三年，可使有勇，且知方也”者，此子路所志也。千乘之国，公侯之六国也。摄，迫也。谷不熟为饥，蔬不熟为馑。方，义方也。言若有公侯之国，迫於大国之间，又加之以师旅侵伐，复因之以饥馑民困，而由也治之，比至三年以来，可使其民有勇敢且知义方也。“夫子哂之”者，哂，笑也。夫子笑之也。“求，尔何如”者，子路既对，三子无言，故孔子复历问之。冉求，尔志何如？“对曰：方六七十，如五六十，求也为之，比及三年，可使足民。如其礼乐，以俟君子”者，此冉求之志也。俟，待也。求性谦退，言欲得方六七十如五十里小国治之而已。求也治此小国，比及三年以来，使足民衣食。若礼乐之化，当以待君子。此谦辞也。“赤，尔何如”者，又问公西华也。“对曰，非曰能之，原学焉。宗庙之事，如会同，端章甫，原为小相焉”者，此赤也之志也。曰，言也。我非自言能之，原学为焉。宗庙祭祀之事，如有诸侯会同，及诸侯衣玄端，冠章甫，日视朝之时，已原为其小相君之礼焉。“点，尔何如”者，又问曾皙也。“鼓瑟希”者，时曾皙方鼓瑟，承师之问，思所以对，故音希也。“铿尔，舍瑟而作”者，作，起也。舍，置也。铿，投瑟声也。思得其对，故置瑟起对，投置其瑟而声铿然也。“对曰：异乎三子者之撰”者，撰，具也。未敢言其志，先对此辞，言已之所志，异乎三子者所陈为政之具也。“子曰：何伤乎？亦各言其志也”者，孔子见曾皙持谦，难其对，故以此言诱之曰，於义何伤乎？亦各言其志也。欲令任其所志而言也。“曰：莫春者，春服既成，冠者五六人，童子六七人，浴乎沂，风乎舞雩，咏而归”者，此曾点所志也。莫春，季春也。春服既成，衣单袷之时也。我欲得与二十以上冠者五六人，十九以下童子六七人，浴乎沂水之上，风凉於舞雩之下，歌咏先王之道，而归夫子之门也。“夫子喟然叹曰：吾与点也”者，喟然，叹之貌。夫子闻其乐道，故喟然而叹曰：吾与点之志。善其独知时，而不求为政也。“三子者出，曾皙後”者，子路、冉有、公西华三子先出，曾皙後，犹侍坐於夫子也。“曾皙曰：夫三子者之言何如”者，曾皙在後，问於夫子曰：“夫三子者适各言其志，其言是非何如也？”“子曰：亦各言其志也已矣”者，言三子亦各言其所志而已，无他别是非也。“曰：夫子何哂由也”者，曾皙又问夫子曰：既三子各言其志，何独笑仲由也？“曰：为国以礼，其言不让，是故哂之”者，此夫子为说哂之意，言为国以礼，礼贵谦让，子路言不让，故笑之也。“唯求也则非邦也与？安见方六七十如五六十而非邦也者，唯赤则非邦也与？宗庙会同，非诸侯而何”者，此夫子又言不哂其子路欲为诸侯之事，故举三子所言，明皆诸侯之事，与子路同，其言让，故不笑之，徒笑其子路不让耳。“赤也为之小，孰能为之大”者，此夫子又言，公西华之才堪为大相，今赤谦言小相耳。若赤也为之小相，更谁能为大相？

 
　　○注“孔曰：皙，曾参父，名点”。

 
　　○正义曰：《史记·弟子传》曰：“曾蒧<span class="q">音点</span>，字皙”是也。

 
　　○注“方，义方”。

 
　　○正义曰：义，宜也。方，道也。言能教之使知合宜之道也。《左传》曰：“爱子教之以义方。”

 
　　○注“郑曰”至“之礼”。

 
　　○正义曰：云“宗庙之事，谓祭祀也”者，谓禴、祠、烝、尝及追享、朝享、褅、袷之类皆是也。云“诸侯时见曰会。殷覜曰同”者，《周礼·春官·大宗伯职》文，但彼作殷见，此作

 
　　殷覜，覜则见也。郑玄注云：“此礼以诸侯见王为文。”时见者，言无常期。诸侯有不顺服者，王将有征讨之事。则既朝觐，王为坛於国外，合诸侯南命事焉。《春秋传》曰“有事而会，不协而盟”是也。殷犹众也。十二岁，王始不巡守，则六服尽朝。朝礼既毕，王亦为坛，合诸侯以命政焉。所命之政，如王巡守殷见，四方四时分来，终岁则遍，是也。云“端，玄端也。衣玄端，冠章甫，诸侯日视朝之服”者，其衣正幅染之玄色，故曰玄端。案《王制》云：“周人玄衣而养老。”注云：“玄衣，素裳。”天子之燕服，为诸侯朝服。彼云玄衣，则此玄端也。若以素为裳，即是朝服。此朝服素裳皆得谓之玄端，故此注云“端，玄端”，诸侯朝服。若上士以玄为裳，中士以黄为裳，下士以杂色为裳，天子、诸侯以朱为裳，则皆谓之玄端，不得名为朝服也。云“小相，谓相君之礼”者，案《周礼·秋官·司仪职》云：“掌九仪之宾客摈相之礼，以诏仪容辞令揖让之节。”注云：“出接宾曰摈，入赞礼曰相。”又曰：“凡诸公相为宾。及将币交摈，三辞，车逆拜辱，宾车进答拜，三揖三让，每门止一相。”注曰：“相为主君摈者及宾之介也。谓之相者，於外传辞耳，入门当以礼诏侑也。介绍而传命者，君子於其所尊不敢质，敬之至也。每门上一相，弥相亲也。”是相谓相君之礼也。《聘礼》云：“卿为上摈，大夫为承摈，士为绍摈。”《玉藻》曰：“君入门，介拂闑，大夫中枨与闑之间，上介拂枨。”则卿为上介，大夫为次介，士为末介也。此云原为小相者，谦，不敢为上摈上介之卿，原为承摈绍摈次介末介之大夫士耳。

 
　　○注“包曰”至“之门”。

 
　　○正义曰：云“我欲得冠者五六人，童子六七人”者，意在取其朋友十馀人耳。云：“浴于沂水之上，风凉於舞雩之下”者，杜预云“鲁城南自有沂水”，此是也。夫沂水出盖县，南至下邳入泗。雩者，祈雨之祭名。《左传》曰“龙见而雩”是也。郑玄曰：“雩者，吁也，吁嗟而请雨也。”杜预曰：“雩之言远也，远为百谷祈膏雨也。使童男女舞之。”《春官·女巫职》曰：“旱暵则舞雩。”因谓其处为舞雩。舞雩之处有坛墠树木，可以休息，故云“风凉於舞雩之下”也。

 
　　○注“周曰：善点独知时”。

 
　　○正义曰：仲尼祖述尧、舜，宪章文武，生值乱时而君不用。三子不能相时，志在为政。唯曾皙独能知时，志在澡身浴德，咏怀乐道，故夫子与之也。
