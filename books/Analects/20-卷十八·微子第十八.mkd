---
title: 卷十八·微子第十八
category: 论语注疏
author: 魏·何晏(注), 宋·邢昺(疏)
date: 2014-05-26 23:14:11 +0800
permalink: /books/Analects/20.html
layout: book_page
---

<span class="s3">●卷十八·微子第十八</span>




　　[疏]○正义曰：此篇论天下无道，礼坏乐崩，君子仁人或去或死，否则隐沦岩野，周流四方，因记周公戒鲁公之语，四乳生八士之名。以前篇言群小在位，则必致仁人失所，故以此篇次之。

 
　　微子去之，箕子为之奴，比干谏而死。<span class="q">马曰：“微、箕，二国名。子，爵也。微子，纣之庶兄。箕子、比干，纣之诸父。微子见纣无道，早去之。箕子佯狂为奴，比干以谏见杀。”</span>孔子曰：“殷有三仁焉。”<span class="q">仁者爱人。三人行异而同称仁，以其俱在忧乱宁民。</span>

 
　　[疏]“微子”至“仁焉”。

 
　　○正义曰：此章论殷有三仁，志同行异也。“微子去之，箕子为之奴，比干谏而死”者，微子，纣之庶兄。箕子、比干、纣之诸父。见纣无道，微子去之，箕子佯狂为奴，比干以谏见杀。“孔子曰：殷有三仁焉”者，爱人谓之仁。三人所行异而同称仁，以其俱在忧乱宁民也。

 
　　○注“马曰”至“见杀”。

 
　　○正义曰：云“微、箕，二国名。子，爵也”者，孔安国云：“微，圻内国名，子爵，为纣卿士，去无道。”郑玄以为微与箕俱在圻内，孔虽不言箕，亦当在圻内。王肃云：“微，国名，子爵，入为王卿士。”肃意盖以微为圻外，故言入也。微子名启，《世家》作开，辟汉景帝名也。“微子，纣之庶兄。箕子、比干，纣之诸父”者，启与其弟仲衍皆纣之同母庶兄也。《吕氏春秋·仲冬纪》云：“纣之母生微子启与仲衍，其时尤尚为妾。改而为妻，後生纣。纣之父欲立微子启为太子，太史据法而争曰：‘有妻之子，不可立妾之子。’故立纣为後。”遍检书传，不见箕子之名。惟司马彪注《庄子》云：“箕子，名胥馀。”不知出何书也。《家语》曰“比干于纣，亲则诸父”，知比干是纣之诸父耳。箕子则无文。《宋世家》云：“箕子者，纣之亲戚也。”言亲戚，不知为父为兄也。郑玄、王肃皆以箕子为纣之诸父，服虔、杜预以为纣之庶兄，既无正文，各以意言之耳。云“微子见纣无道，早去之。箕子佯狂为奴，比干以谏见杀”者，《尚书·微子篇》备有去殷之事。《本纪》云：“西伯既卒，周武王之东伐，至盟津。诸侯叛殷，会周者八百。诸侯皆曰：‘纣可伐矣。’武王曰：‘尔未知天命。’乃复归。纣愈淫乱不止。微子数谏不听，乃与太师谋，遂去。比干曰：‘为人臣者，不得不以死争。’乃强谏纣。纣怒曰：‘吾闻圣人心有七窍。’剖比干，观其心。箕子惧，乃佯狂为奴，纣又囚之。”是也。

 
　　柳下惠为士师，<span class="q">孔曰：“士师，典狱之官。”</span>三黜。人曰：“子未可以去乎？”曰：“直道而事人，焉往而不三黜？<span class="q">孔曰：“苟直道以事人，所至之国俱当复三黜。”</span>枉道而事人，何必去父母之邦？”

 
　　[疏]“柳下”至“之邦”。

 
　　○正义曰：此一章论柳下惠之行也。“柳下惠为士师”者，士师，典狱之官也。“三黜”者，时柳下惠为鲁典狱之官，任其直道，群邪丑直，故三被黜退。“人曰：子未可以去乎”者，或人谓柳下惠曰：吾子数被黜辱，未可以去离鲁乎？“曰：直道而事人，焉往而不三黜？枉道而事人，何必去父母之邦”者，答或人不去之意也。焉，何也。枉，曲也。时世皆邪，已用直道以事於人，则何往而不三黜乎？言苟直道以事人，所至之国俱当复三黜。若舍其直道，而曲以事人，则在鲁亦不见黜，何必去父母所居之国也？

 
　　○注“士师，典狱之官”。

 
　　○正义曰：士师，即《周礼》司寇之属，有士师、卿士，皆以士为官名。郑玄云：“士，察也，主察狱讼之事。”是士师为典狱之官也。

 
　　齐景公待孔子曰：“若季氏，则吾不能，以季、孟之间待之。”<span class="q">孔曰：“鲁三卿，季氏为上卿，最贵；孟氏为下卿，不用事。言待之以二者之间。”</span>曰：“吾老矣，不能用也。”孔子行。<span class="q">以圣道难成，故云吾老不能用。</span>

 
　　[疏]“齐景”至“子行”。正义曰：此章言孔子失所也。“齐景公待孔子”者，待，遇也，谓以禄位接过孔子也。“曰：若季氏，则吾不能，以季、孟之间待之”者，鲁三卿，季氏为上卿，最贵；孟氏为下卿，不用事。景公言，我待孔子以上卿之位，若鲁季氏，则不能，以其有田氏专政故也。又不可使其位卑，若鲁孟氏。故欲待之以季、孟二者之间。“曰：吾老矣，不能用也”者，时景公为臣下所制，虽说孔子之道，而终不能用，故托云圣道难成，吾老不能用也。“孔子行”者，去齐而归鲁也。

 
　　○注“以圣道难成，故云吾老不能用”。

 
　　○正义曰：案《世家》云：“鲁昭公奔齐。顷之，鲁乱。孔子适齐。景公数问政。景公说，将以尼谿田封孔子。晏婴谏而止之。异曰，景公止孔子曰：‘奉子以季氏，吾不能。以季、孟之间待之。’齐大夫欲害孔子，孔子闻之。景公曰：‘吾老矣，弗能用也。’孔子遂行，反乎鲁。”是其事也。

 
　　齐人归女乐，季桓子受之，三日不朝，孔子行。<span class="q">孔曰：“桓子，季孙斯也，使定公受齐之女乐，君臣相与观之，废朝礼三日。”</span>

 
　　[疏]“齐人归女乐，季桓子受之，三日不朝，孔子行”。

 
　　○正义曰：此章言孔子去无道也。桓子，季孙斯也，使定公受齐之女乐，君臣相与观之，废朝礼三日，孔子遂行也。案《世家》：“定公十四年，孔子年五十六，由大司寇行摄相事。於是诛鲁大夫乱政者少正卯。与闻国政三月，粥羔豚者弗饰贾；男女行者别於涂；涂不拾遗；四方之客至乎邑者，不求有司，皆予之以归。齐人闻之而惧，曰：‘孔子为政必霸，霸则吾地近焉，我之为先并矣。盍致地？’犁鉏：‘请先尝沮之，沮之而不可则致地，庸迟乎？’於是选齐国中女子好者八十人，皆衣文衣而舞《康乐》，文马三十驷，遗鲁君。陈女乐文马於鲁城南高门外。季桓子微服往观再三，将受，乃语鲁君为周道游，往观终日，怠於政事。子路曰：‘夫子可以行矣。’孔子曰：‘鲁今且郊，如致膰乎大夫，则吾犹可以止。’桓子卒受齐女乐，三日不听政。郊，又不致膰俎於大夫。孔子遂行，宿乎屯。而师己送，曰：‘夫子则非罪。’孔子曰：‘吾歌可夫？’歌曰：‘彼妇人之口，可以出走；彼妇人之谒，可以死败。盖优哉游哉，维以卒岁。’师己反，桓子曰：‘孔子亦何言？’师己以实告。桓子喟然叹曰：‘夫子罪我以群婢也夫！’孔子遂适卫。”

 
　　楚狂接舆歌而过孔子，<span class="q">孔曰：“接舆，楚人。佯狂而来歌，欲以感切孔子。”</span>曰：“凤兮凤兮，何德之衰？<span class="q">孔曰：“比孔子於凤鸟。凤鸟待圣君乃见，非孔子周行求合，故曰衰。”</span>往者不可谏，<span class="q">孔曰：“已往所行，不可复谏止。”</span>来者犹可追。<span class="q">孔曰：“自今已来，可追自止，辟乱隐居。”</span>已而，已而，今之从政者殆而！”<span class="q">孔曰：“已而已而者，言世乱已甚，不可复治也。再言之者，伤之深也。”</span>孔子下，欲与之言。趋而辟之，不得与之言。<span class="q">包曰：“下，下车。”</span>

 
　　[疏]“楚狂”至“之言”。

 
　　○正义曰：此章记接舆佯狂感切孔子也。“楚狂接舆歌而过孔子”者，接舆，楚人，姓陆名通，字接舆也。昭王时，政令无常，乃被发佯狂，不仕，时人谓之楚狂也。时孔子适楚，与接舆相遇，而接舆行歌从孔子边过，欲感切孔子也。“曰：凤兮凤兮，何德之衰？往者不可谏，来者犹可追。已而，已而，今之从政者殆而”者，此其歌辞也。知孔子有圣德，故比孔子於凤。但凤鸟待圣君乃见，今孔子周行求合诸国，而每不合，是凤德之衰也。谏，止也。言已往所行者，不可复谏止也。自今已来，犹可追而自止。欲劝孔子辟乱隐居也。“已而，已而”者，言世乱已甚，不可复治也。再言之者，伤之深也。殆，危也。言今之从政者皆无德，自将危亡无日，故曰殆而。而皆语辞也。“孔子下，欲与之言”者，下，谓下车。孔子感其言，故下车，欲与语。“趍而辟之，不得与之言”者，趍，谓疾行也。疾行以辟孔子，故孔子不得与之言也。

 
　　长沮、桀溺耦而耕，孔子过之，使子路问津焉。<span class="q">郑曰：“长沮、桀溺，隐者也。耜广五寸，二耜为耦。津，济渡处。”</span>长沮曰：“夫执舆者为谁？”子路曰：“为孔丘。”曰：“是鲁孔丘与？”曰：“是也。”曰：“是知津矣。”<span class="q">马曰：“言数周流，自知津处。”</span>问於桀溺。桀溺曰：“子为谁？”曰：“为仲由。”曰：“是鲁孔丘之徒与？”对曰：“然。”曰：“滔滔者天下皆是也，而谁以易之？<span class="q">孔曰：“滔滔，周流之貌。言当今天下治乱同，空舍此适彼，故曰谁以易之。”</span>且而与其从辟人之士也，岂若从辟世之士哉？”<span class="q">士有辟人之法，有辟世之法。长沮、桀溺谓孔子为士，从辟人之法；已之为士，则从辟世之法。</span>耰而不辍。<span class="q">郑曰：“耰，覆种也。辍，止也。覆种不止，不以津告。”</span>子路行以告。夫子怃然，<span class="q">为其不达已意而便非己也。</span>曰：“鸟兽不可与同群，<span class="q">孔曰：“隐於山林是同群。”</span>吾非斯人之徒与而谁与？<span class="q">孔曰：“吾自当与此天下人同群，安能去人从鸟兽居乎？”</span>天下有道，丘不与易也。”<span class="q">言凡天下有道者，丘皆不与易也，己大而人小故也。</span>

 
　　[疏]“长沮”至“易也”。

 
　　○正义曰：此章记孔子周流，为隐者所讥也。“长沮、桀溺耦而耕，孔子过之，使子路问津焉”者，长沮、桀溺，隐者也。耜，耕器也。二耜为耦。津，济渡之处也。长沮、桀溺并二耜而耕，孔子道行於旁过之，使子路往问济渡之处也。“长沮曰：夫执舆者为谁”者，执舆，谓执辔在车也。时子路为御，既使问津，孔子代之而执辔，故长沮见而问子路曰：夫执辔者为谁人？“子路曰：为孔丘”者，子路以其师名闻於天下，故举师之姓名以答长沮也。“曰：是鲁孔丘与”者，长沮旧闻夫子之名，见子路之答，又恐非是，故复问之曰：“是鲁国之孔丘与？与是疑而未定之辞。“曰：是也”者，子路言，是鲁孔丘也。”曰：是知津矣”者，长沮言，既是鲁孔丘，是人数周流天下，自知津处，故乃不告。“问於桀溺”者，长沮不告津处，故子路复问桀溺。“桀溺曰：子为谁”者，不识子路，故问之。“曰：为仲由”者，子路称姓名以答也。“曰：是鲁孔丘之徒与”者，桀溺旧闻鲁孔丘之门徒有仲由，有恐非是，故复问之曰是与？“曰：然”者，然尤是也。子路言已是鲁孔丘之徒也。“曰：滔滔者天下皆是也，而谁以易之”者，此讥孔子周流天下也。滔滔，周流之貌。言孔子何事滔滔然周流者乎？当今天下治乱同，皆是无道也，空舍此适彼，谁以易之为有道者也？“且而与其从辟人之士也，岂若从辟世之士哉”者，士有辟人、辟世之法，谓孔子从辟人之法，长沮、桀溺自谓从辟世之法。且而皆语辞，与犹等也。既言天下皆乱，无以易之，则贤者皆合隐辟。且等其隐辟，从辟人之法则有周流之劳，从辟世之法则有安逸之乐，意令孔子如已也。“耰而不辍”者，耰，覆种也。辍，止也。覆种不止，不以津告。“子路行以告”者，子路以长沮、桀溺之言告夫子。“夫子怃然”者，怃，失意貌。谓不达己意而便非己也。“曰：鸟兽不可与同群”者，孔子言其不可隐居避世之意也。山林多鸟兽，不可与同群。若隐於山林，是同群也。“吾非斯人之徒与而谁与”者，与，谓相亲与。我非天下人之徒众相亲与而更谁亲与？言吾自当与此天下人同群，安能去人从鸟兽居乎？天下有道，丘不与易也”者，言凡天下有道者，我皆不与易也，为其己大而人小故也。

 
　　○注“耜广五寸，二耜为耦”。

 
　　○正义曰：此《周礼·考工记》文也。郑注云：“古者耜一金，两人并发之。今之耜歧头两金，象古之耦也。”《月令》云：“修耒耜。”郑注云：“耜者，耒之金。”

 
　　子路从而後，遇丈人以杖荷蓧。<span class="q">包曰：“丈人，老人也。蓧，竹器。”</span>子路问曰：“子见夫子乎？”丈人曰：“四体不勤，五谷不分，孰为夫子？”<span class="q">包曰：“丈人云：不勤劳四体，不分殖五谷，谁为夫子而索之邪？”</span>植其杖而芸。<span class="q">孔曰：“植，倚也。除草曰芸。”</span>子路拱而立。<span class="q">未知所以答。</span>止子路宿，杀鸡为黍而食之，见其二子焉。明日，子路行以告。子曰：“隐者也。”使子路反见之。至，则行矣。<span class="q">孔曰：“子路反至其家，丈人出行不在。”</span>子路曰：“不仕无义。<span class="q">郑曰：“留言以语丈人之二子。”</span>长幼之节，不可废也；君臣之义，如之何其废之？<span class="q">孔曰：“言女知父子相养不可废，反可废君臣之义邪？”</span>欲洁其身，而乱大伦。<span class="q">包曰：“伦，道理也。”</span>君子之仕也，行其义也。道之不行，已知之矣。”<span class="q">包曰：“言君子之仕，所以行君臣之义，不必自己道得行。孔子道不见用，自已知之。”</span>

 
　　[疏]“子路”至“之矣”。

 
　　○正义曰：此章记隐者与子路相讥之语也。“子路从而後，遇丈人，以杖荷蓧”者，子路随从夫子，行不相及而独在後，逢老人以杖担荷竹器。“子路问曰：子见夫子乎”者，夫子，孔子也。“丈人曰：四体不勤，五谷不分，孰为夫子”者，丈人责子路云：“不勤劳四体，不分殖五谷，谁为夫子，而来问我求索之邪？”“植其杖而芸”者，植，倚立也。芸，除草也。丈人既责子路，至於田中，倚其荷蓧之杖而芸其苗。“子路拱而立”者，子路未知所以答，故随至田中，拱手而立也。“止子路宿，杀鸡为黍而食之，见其二子焉”者，丈人留子路宿，杀鸡为黍而食之。丈人知子路贤，故又以二子见於子路也。“明日，子路行以告”者，既宿之明日，子路行去，遂及夫子，以丈人所言及鸡、黍、见子之事告之也。子曰：“隐者，也。使子路反见之。至则行矣”者，夫子言，此丈人必贤人之隐者也。使子路反求见之，欲语以己道。子路反而至其家，则丈人出行不在也。“子路曰：不仕无义”者，丈人既不在，留言以语丈人之二子，令其父还则述之。此下之言，皆孔子之意，言父子之道，天性也，君臣之义也，人性则皆当有之。若其不仕，是无君臣之义也。“长幼之节，不可废也；君臣之义，如之何其废之”者，言女知父子相养，是知长幼之节不可废也，反可废君臣之义而不仕浊世？欲清洁其身，则乱於君臣之义大道理也。“君子之仕也，行其义也。道之不行，已知之矣”者，言君子之仕，非苟利禄而已，所以行君臣之义，亦不必自己道得行。孔子道不见用，自已知之也。

 
　　○注“蓧，竹器”。

 
　　○正义曰：《说文》作莜，芸田器也。

 
　　逸民：伯夷、叔齐、虞仲、夷逸、朱张、柳下惠、少连。<span class="q">逸民者，节行超逸也。包曰：“此七人皆逸民之贤者。”</span>子曰：“不降其志，不辱其身，伯夷、叔齐与！”<span class="q">郑曰：“言其直已之心，不入庸君之朝。”</span>谓“柳下惠、少连，降志辱身矣，言中伦，行中虑，其斯而已矣”。<span class="q">孔曰：“但能言应伦理，行应思虑，如此而已。”</span>谓“虞仲、夷逸，隐居放言，<span class="q">包曰：“放，置也。不复言世务。”</span>身中清，废中权。<span class="q">马曰：“清，纯洁也。遭世乱，自废弃以免患，合於权也。”</span>我则异於是，无可无不可”。<span class="q">马曰：“亦不必进，亦不必退，唯义所在。”</span>

 
　　[疏]“逸民”至“不可”。

 
　　○正义曰：此章论逸民贤者之行也。“逸民：伯夷、叔齐、虞仲、夷逸、朱张、柳下惠、少连”者，逸民，谓民之节行超逸者也。此七人皆逸民之贤者也。“子曰：不降其志，不辱其身，伯夷、叔齐与”者，此下孔子论其逸民之行也。言其直己之心，不降志也，不入庸君之朝，不辱身也，惟伯夷、叔齐有此行也。“谓柳下惠、少连，降志辱身矣，言中伦，行中虑，其斯而已矣”者，又论此二人食禄乱朝，是降志辱身也。伦，理也。中伦中虑，但能言应伦理，行应思虑，如此而已。不以世务婴心，故亦谓之逸民。“谓虞仲、夷逸，隐居放言，身中清，废中权”者，放，置也。清，纯洁也。权，反常合道也。孔子又论此二人隐遁退居，放置言语，不复言其世务，其身不仕浊世，应於纯洁；遭世乱，自废弃以免患，应於权也。“我则异於是，无可无不可”者，孔子言，我之所行，则与此逸民异，亦不必进，亦不必退，唯义所在，故曰无可无不可也。不论朱张之行者，王弼云：“朱张字子弓，荀卿以比孔子。”言其行与孔子同，故不论也。

 
　　大师挚适齐，亚饭干适楚，<span class="q">孔曰：“亚，次也。次饭，乐师也。挚、干皆名。”</span>三饭缭适蔡，四饭缺适秦，<span class="q">包曰：“三饭、四饭，乐章名，各异师。缭、缺皆名也。”</span>鼓方叔入於河，<span class="q">包曰：“鼓，击鼓者。方叔，名。入，谓居其河内。”</span>播鼗武入於汉，<span class="q">孔曰：“播，摇也。武，名也。</span>少师阳、击磬襄入於海。<span class="q">孔曰：“鲁哀公时，礼坏乐崩，乐人皆去。阳，襄皆名。”</span>

 
　　[疏]“大师”至“於海”。

 
　　○正义曰：此章记鲁哀公时，礼坏乐崩，乐人皆去也。“大师挚适齐”者，太师，乐官之长，名挚，去鲁而适齐也。“亚饭干适楚”者，亚，次也。天子诸侯每食奏乐，乐章各异，各有乐师。次饭乐师名干往楚，三饭乐师名缭往蔡，四饭乐师名缺往秦。“鼓方叔入於河”者，击鼓者名方叔入於河内也。“播鼗武入於汉”者，播，摇也。鼗如鼓而小，有两耳，持其柄摇之，旁耳还自击。摇鼗鼓者名武入居於汉中也。“少师阳、击磬襄入於海”者，阳、襄皆名，二人入居於海内也。

 
　　周公谓鲁公<span class="q">孔曰：“鲁公，周公之子伯禽，封於鲁。”</span>曰：“君子不施其亲，<span class="q">孔曰：“施，易也。不以他人之亲易已之亲。”</span>不使大臣怨乎不以。<span class="q">孔曰：“以，用也。怨不见听用。”</span>故旧无大故，则不弃也。无求备於一人！”<span class="q">孔曰：“大故，谓恶逆之事。”</span>

 
　　[疏]“周公”至“故旧无大故，则不弃也。无求备於一人”。

 
　　○正义曰：此一章记周公戒鲁公之语也。“周公谓鲁公”者，鲁公，周公之子伯禽，封於鲁。将之国，周公戒之也。“曰：君子不施其亲”者，施，易也。言君子为国，不以他人之亲易己之亲，当行博爱广敬也。“不使大臣怨乎不以”者，以，用也。既仕为大臣，则当听用之，不得令大臣怨不见听用。“故旧无大故，则不弃”者，大故，谓恶逆之事也。故旧朋友无此恶逆之事，则不有遗弃也。“无求备於一人”者，求，责也。任人当随其才，无得责备於一人也。

 
　　周有八士：伯达、伯适、仲突、仲忽、叔夜、叔夏、季随、季騧。<span class="q">包曰：“周时四乳生八子，皆为显士，故记之尔。”</span>

 
　　[疏]“周有八士：伯达、伯适、仲突、仲忽、叔夜、叔夏、季随、季騧”。

 
　　○正义曰：此章记异也。周时有人四偏生子而乳之，每乳皆二子，凡八子，皆为显士，故记之耳。郑玄以为成王时。刘向、马融皆以为宣王时。
