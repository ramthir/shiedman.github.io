---
title: 大人格君心
group: 以下門人徐愛錄
chapter: 傳習錄卷上〔7〕
category: 传习录
tags: [王阳明]
permalink: /books/chuanxilu/7.html
date: 2014-03-27 00:00:00 +0800
layout: book_page 
---

先生又曰，「『格物』如孟子『大人格君心』之『格』[^1]。是去其心之不正，以全其本體之正。但意念所在，卽要去其不正，以全其正。卽無時無處不是存天理。卽是窮理。天理卽是明德。窮理[^2]卽是明明德[^3]」。

+ 王應昌云：格有兩義。元應並存。

+ 三輪執齋云：格物字義，中卷答友人論學書詳言之。

    捷案：此指答顧東撟書(第一三五，一三七，一四〇條)，啓周道通書(第一四八條)， 答羅整庵少宰書(第一七四條)。

+ 三輪又案云：近思錄劉安禮問御史。明道先生曰，「正己以格物」。是亦以為正物之義。 
    捷案：此出二程遺書，附錄，頁二上下。採入近思錄，卷十，第五十九條。劉安禮，名立之(壯年一〇八五)。少孤，養于程頤之家，旋為弟子。參看宋元學案，卷三十， 頁二上下。

[^1]: 格心，離婁篇第四上，第二十章，「惟大人惟能格君心之非。君仁，莫不仁。君義，莫不義。君正，莫不正。一正君，而國定矣」。參看第八五與第二二七條。
[^2]: 窮理。孫鏘云：末句「窮理」二字，他本多脫。
[^3]: 明明德，大學經文首句。


