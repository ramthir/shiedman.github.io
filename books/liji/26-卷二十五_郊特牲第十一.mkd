---
title: 卷二十五_郊特牲第十一
category: 礼记正义
author: 汉·郑玄(注), 唐·孔颖达(疏)
date: 2014-05-26 14:28:35 +0800
permalink: /books/Liji/26.html
layout: book_page
---

陆曰：“郑云：‘以其记祭天用骍犊之义也。郊者，祭天之名，用一牛，故曰特牲。’”

[疏]正义曰：案郑《目录》云：“名《郊特牲》者，以其记郊天用骍犊之义，此故《别录》属《祭祀》



郊特牲而社稷大牢。天子適诸侯，诸侯膳用犊。诸侯適天子，天子赐之礼大牢。贵诚之义也。故天子牲孕弗食也，祭帝弗用也。犊者，诚悫未有牝牡之情，是以小为贵也。孕，任子也，《易》曰：“妇孕不育。”<span class="q">○</span>膳，市战反。犊音独。孕，馀证反。悫，苦角反。大路繁缨一就，先路三就，次路五就。此因小说，以少为贵者，《礼器》言“次路七就”，与此乖，字之误也。<span class="q">○</span>繁，步干反。郊血，大飨腥，三献爓，一献孰。至敬不飨味而贵气臭也。血、腥、爓祭用气。<span class="q">○</span>爓，本又作〈月阎〉，夕廉反。诸侯为宾，灌用郁鬯，灌用臭也。大飨尚腶脩而已矣。亦不飨味也。此大飨，飨诸侯也。<span class="q">○</span>灌，本又作祼，古唤反。腶，丁唤反。锻，脯加姜桂曰腶脩。

[疏]“郊特”至“已矣”。<span class="q">○</span>正义曰：此一节论少小及薄味为贵。各依文解之。既以郊祭名篇，先儒说郊，其义有二：案《圣证论》以天体无二，郊即圆丘，圆丘即郊。郑氏以为天有六天，丘、郊各异，今具载郑义。兼以王氏难郑氏，谓天有六天，天为至极之尊，其体秪应是一。而郑氏以为六者，指其尊极清虚之体，其实是一；论其五时生育之功，其别有五：以五配一，故为六天。据其在上之体谓之天，天为体称，故《说文》云：“天，颠也。”因其生育之功谓之帝，帝为德称也，故《毛诗传》云：“审谛如帝。”故《周礼·司服》云：“王祀昊天上帝，则大裘而冕，祀五帝亦如之。”五帝若非天，何为同服大裘？又《小宗伯》云：“兆五帝於四郊。”《礼器》云：“飨帝于郊，而风雨寒暑时。”帝若非天，焉能令风雨寒暑时？又《春秋纬》“紫微宫为大帝”，又云“北极耀魄宝”，又云“大微宫有五帝坐星，青帝曰灵威仰，赤帝曰赤熛怒，白帝曰白招拒，黑帝曰汁光纪，黄帝曰含抠纽”。是五帝与大帝六也。又五帝亦称上帝，故《孝经》曰：“严父莫大於配天，则周公其人也。”下即云：“宗祀文王於明堂，以配上帝。”帝若非天，何得云严父配天也？而贾逵、马融、王肃之等以五帝非天，唯用《家语》之文，谓大皞、炎帝、黄帝五人之帝属，其义非也。又先儒以《家语》之文，王肃私定，非孔子正旨。又王肃以郊丘是一，而郑氏以为二者，案《大宗伯》云：“苍璧礼天。”《典瑞》又云：“四圭有邸以祀天。”是王不同。《宗伯》又云：“牲币各放其器之色。”则牲用苍也。《祭法》又云：“燔柴於泰坛，用骍犊。”是牲不同也。又《大司乐》云：“凡乐，圜锺为宫，黄锺为角，大蔟为徵，姑洗为羽。”“冬日至於地上之圜丘奏之，若乐六变，则天神皆降。”上文云：“乃奏黄锺，歌大吕，舞《云门》，以祀天神。”是乐不同也。故郑以云苍璧、苍犊、圜锺之等为祭圜丘所用，以四圭有邸、骍犊及奏黄锺之等以为祭五帝及郊天所用。王肃以《郊特牲》周之始郊日以至，与圜丘同配以后稷。郑必以为异，圜丘又以帝喾配者，郑以周郊日以至，自是鲁礼，故注《郊特牲》云：“周衰礼废，儒者见周礼尽在鲁，因推鲁礼以言周事。”郑必知是鲁礼非周郊者，以宣三年正月郊牛之口伤，是鲁郊用日至之月。案周郊祭天大裘而冕，《郊特牲》云：“王被衮，戴冕璪十有二旒。”故知是鲁礼，非周郊也。又知圜丘配以帝喾者，案《祭法》云：“周人禘喾而郊稷。”禘喾在郊稷之上，稷卑於喾，以明禘大於郊。又《尔雅》云：“禘，大祭也。”大祭莫过於圆丘，故以圆丘为禘也。圆丘比郊，则圆丘为大。《祭法》云“禘、喾”是也。若以郊对五时之迎气，则郊为大，故《大传》云：“王者禘其祖之所自出。”故郊亦称禘，其宗庙五年一祭，比每岁常祭为大，故亦称禘也。以《尔雅》唯云“禘为大祭”，是文各有所对也。后稷配天，见於《周颂》，故《思文》云：“思文后稷，克配彼天。”周若以喾配圆丘，《诗·颂》不载者，后稷，周之近祖，王业所基，故配感生之帝，有勤功用，故《诗》人颂之；喾是周之远祖，为周无功，徒以远祖之尊，以配远尊天帝，故《诗》无歌颂。或可《诗》本亦有也，但后来遗落，故正考甫得商之遗《颂》十二篇，至孔子之时，唯五篇而已。以此言之，明《诗》有遗落也。皇氏云：“天有六天，岁有六祭，冬至圆丘，一也，夏正郊天，二也，五时迎气，五也，通前为七也，九月大飨，八也。雩与郊禖为祈，祭不入数。”崔氏以雩为常祭，九也。凡祭天，其服皆大裘，《周礼·司服》文。其尸服亦大裘，故《节服氏》云“郊祀裘冕，送逆尸”是也。其乐，除圆丘所用圜锺为宫之外，皆奏黄锺，歌大吕，舞《云门》，故《大司乐》云：“乃奏黄锺，歌大吕，以祀天神。”注云“天神谓五帝及日月星辰也，王者又各以夏正月祀其所受命之帝於南郊”是也。冬至圆丘用苍璧，夏正郊天用四圭有邸。其五时迎气，东方用青圭，南方用赤璋，西方用白琥，北方用玄璜，其中央无文，先师以为亦用黄琮，熊氏以为亦用赤璋，郑注《宗伯》云：“璧圆象天；琮八方象地；圭锐，象春物初生；半圭曰璋，象夏物半死；琥猛象秋严；半璧曰璜，象冬月闭藏，地上无物，唯天半见。其牲币各放其玉之色。”案“天色玄而用苍犊”者，但天色虽玄，远望则苍，取其远色，故用苍也。其祭天之器，则用陶匏。陶，瓦器，以荐菹醢之属，故《诗·生民》之篇述后稷郊天云“于豆于登”，注云：“木曰豆，瓦曰登。”是用荐物也。匏酌献酒，故《诗·大雅》美公刘云：“酌之用匏。”注云：“俭以质。”祭天尚质，故酌亦用匏为尊。皇氏云“祭天用宗庙牺尊”，皇氏又云“祭天既用牺尊，其陶匏者，是盛牲牢之器”。今案陶匏所用，如上所陈。而皇氏以匏为盛牲之器，义无此理，其说非也。其祭天之处，冬至则祭於圜丘。圆丘所在，虽无正文，应从阳位，当在国南，故魏氏之有天下，营委粟山为圆丘，在洛阳南二十里。然则周家亦在国南，但不知远近者。其五时迎气，则在四郊，故《小宗伯》云：“兆五帝於四郊。”郑云：“春迎青帝於东郊，夏迎赤帝於南郊，季夏迎黄帝亦於南郊，秋迎白帝於西郊，冬迎黑帝於北郊。”《司马法》：“百里远郊。”郑注《书序》云：“近郊，半远郊，去国五十里。”谓今河南洛阳相去则然，是天之郊去国皆五十里也。其夏正祭感生之帝亦於南郊，知者，《孝经纬》云“祭帝於南郊，就阳位”是也。其雩祭五天帝，亦於国城南，故郑注《论语》云“沂水在鲁城南，雩坛在其上”是也。其九月大飨五帝，则在明堂，郑驳《异义》云：“明堂在国之南丙巳之地，三里之外，七里之内，其圆丘之祭。”崔氏云：“其初先燔柴，及牲玉於丘，讫，次乃扫丘下，而设正祭。”若夏正及五郊，初则燔柴，及牲玉於坛，故《祭法》云：“燔柴於泰坛，祭天也。”次则於坛下扫地而设正祭，故《礼器》云“至敬不坛，扫地而祭”是也。其所配之人，虞夏商周用人各异，文具《祭法》。圆丘之祭用人，则以喾配之，《祭法》“禘喾”是也。其感生之帝，则以后稷配之。五时迎气及雩祭，则以五方人帝配之。九月大飨五帝，则以五人帝及文武配之。以文王配五天帝，则谓之祖。以武王配五人神，则谓之宗。崔氏云：皆在明堂之上。祖宗通言，故《祭法》云“祖文王”，文王称祖；《孝经》云“宗祀文王於明堂”，是文王称宗。文王既尔，则武王亦有祖宗之号，故云祖宗通言。其祭天之乐，皆用雷鼓，故《鼓人》云“以雷鼓鼓神祀”是也。其圆丘之祭，皇氏云：祭日之旦，王立丘之东南西向，燔柴及牲玉於丘上，升坛以降其神。故《韩氏内传》云：“天子奉玉升柴加於牲上。”《诗》又云：“圭璧既卒。”是燔牲玉也。次乃奏圜锺之乐，六变以降其神。天皇之神为尊，故有再降之礼。次则埽地而设正祭，置苍璧於神坐以礼之。其在先燔者，亦苍璧也。次则以豆荐血腥，祭天无祼，故郑注《小宰》云：“唯人道宗庙有祼，天地大神至尊不祼，莫称焉。”然则祭天唯七献也，故郑注《周礼》云：“大事于大庙，备五齐三酒。”则圆丘之祭，与宗庙祫同。朝践，王酌泛齐以献，是一献也，后无祭天之事。《大宗伯》“次酌醴齐以献”，是为二献也。王进爵之时皆奏乐，但不皆六变。次荐孰，王酌盎齐以献，是为三献也。宗伯次酌醍齐以献，是为四献也。次尸食之讫，酌朝践之泛齐，是为五献也。又次宗伯酌馈食之醍齐以献，是为六献也。次诸臣为宾长酌泛齐以献，是为七献也。以外皆加爵，非正献之数。其尸酢王以清酒，酢宗伯以昔酒，酢诸臣以事酒。其祭感生之帝，则当与宗庙禘祭同，唯有四齐无泛齐，又无降神之乐，惟燔柴升烟，一降神而已。王朝践献以醴齐，宗伯亚献以盎齐，次馈孰王献以醍齐，宗伯又献以沈齐。尸食讫，王献以朝践之醴齐，宗伯献以馈孰之沈齐，诸臣为宾长亦献以沈齐，不入正数。其五时迎气，与宗庙时祭同，其燔柴以降神及献尸与祭感生之帝同，但二齐醴盎而已。诸臣终献，亦用盎齐。从上至此，皆皇氏所说。皇氏以圆丘之祭，宾长终献，不取沈齐而取泛者，以《礼运》约之，沈齐当在堂丘下，不可用之，故更上取泛齐。案《礼运》沈齐在庙堂之下，尚得酌之升堂以献。又皇氏祭感生帝及五时迎气，沈齐亦在坛下，宾长皆得用之升堂以献，何为圆丘沈齐独不可用乎？若以圆丘高远，不可下取沈齐，凡齐，泛、醴为尊，盎、醍为卑，宾长终献，祗可以次用醴齐，何得反用泛齐乎？今谓圆丘宾长之献用沈齐也，以其宾长是臣助祭终献，远下於君，故从丘下酌沈齐。又崔氏云：“以清酌酢王，昔酒酢后。案《司尊彝》云：“皆有罍，诸臣之所酢也。”郑注云：“酌罍以自酢，不敢王之神灵共尊，罍盛三酒，唯云诸臣所酢，不云酢王酢后。”崔氏所说，於义疑也。皇氏於此经之首，广解天地百神用乐委曲，及诸杂礼制，繁而不要，非此经所须。又随事曲解，无所凭据，今皆略而不载。其必有所须者，皆於本经所须处各随而解之。他皆仿此。熊氏云：“四时迎气，及诸神小祀等，并有降神之乐，则大司乐分乐而序之，以下降神正祭，同用其乐，亦是一义也。”然此“郊特牲”以下至“降尊以就卑”，文承《礼器》之下，覆说以少为贵之事。郊所以用特牲者，郊谓於南郊祭感生之帝，但天神至尊，无物可称，故用特牲。郊与配坐皆特牲，故下文云：养牲必养二，帝牛不吉，以为稷牛。又《召诰》云“用牲於郊，牛二”是也。然祭天初有燔燎，后有正祭，皆须有牲，故《大宗伯》云：“实柴，祀日月星辰。”郑司农云：“实牛柴上也。”郑康成云：“实牲体焉。”郊唯特牲，得供燔燎正祭二处所用者，熊氏、皇氏等以为分牲体供二处所用，其实一特牲也。而《月令》郊禖用大牢者，彼是求子之祭，不与常祭同，故不用犊。我将祀文王於明堂，经云“维羊维牛”者，据文武配祭得用大牢也。若孔安国之义，后稷配天，亦用大牢。故《召诰》云：“后稷贬於天，有羊豕。”案《羊人》云：“衅积共其羊牲。”注云：“积，积柴。”则祭天用羊者。熊氏云：“谓祭日月以下故燔燎用羊也。”祭日月以下既用羊，《小司徒》云：“凡小祭祀奉牛牲。”郑注云：“小祭祀，王玄冕所祭。”然则王者之祭，无不用牛。又《礼纬》云：“六宗五岳四渎之牛角尺。”则日月以下之祀皆用牛者，盖日月以下，常祀则用羊，王亲祭则用牛，故《小司徒》注云：“玄冕所祭。”据王亲祭也。此《郊特牲》指用而言，故下文云“用骍犊”。故《牧人》云：“阳祀用骍牲，毛之。”注云：“阳祀，祭天於南郊及宗庙。”以此约之，夏殷以上，祭感生之帝，各用其正之色，其迎五方之帝，其牲上已备陈帝牛稷牛。其牲虽异，其色宜汀，凡配祭之人、牲与天同色也。其四月大雩，九月大飨，其天及配人、其牲各依当方之色，其文武泛配，则用大牢，其牲色无文，周人尚赤，当用骍也。《论语》云：“敢用玄牡，敢昭告於皇皇后帝。”注云：“帝谓大微五帝。”用玄牡者，彼谓告祭也，其四镇五岳之等，各用当方之色。故《牧人》云：“望祀，各以其方之色牲，毛之。”若寻常山川时祭以下，则用纯物，不随四方之色。若国外表貉磔禳之等，则用杂色。故《牧人》云：“凡时祀之牲，则用牷物。凡外祭毁事，用尨可也。”其常祀之牲，则皆用牡，祈祷之祭，或用牝，唯孟冬禁之。故《月令》孟春“牺牲无用牝”。其日月以下，及五祀之等，常祀用羊，王亲祭则用牛，具如前说。<span class="q">○</span>“而社稷大牢”者，社，五土总神。稷，是原隰之神，功及於人，人赖其功，故以大牢报祭，其牲则黝色。《牧人》云：“阴祀用黝牲。”注云：“阴祀，祭地北郊及社稷也。”则神州亦用黝牲也。其昆仑地祗用黄犊，故《大宗伯》“黄琮礼地牲币，各放其器之色”是也。其社稷与神州，其乐用大蔟与应锺，故《大司乐》云：“乃奏大蔟，歌应锺，以祭地祗。”注云：“谓神州之神及社稷，其玉，神州则用两圭有邸。”其社稷无文。崔氏云：“玉当神州同用两圭有邸，以四望亦用两圭故也。”其服，社稷则絺冕。神州与昆仑服无明文。崔氏云：“用大裘为昆仑之神，玉则用黄琮。”郑注《宗伯》：“琮，八方，象地。”其乐则用函锺为宫，故《大司乐》云：凡乐，函锺为官，大蔟为角，姑洗为徵，南吕为羽。夏日至於泽中之方丘奏之，若乐八变，则地示皆出。可得而礼矣是也。其夏至祭方泽之礼，齐酒献数与圆丘同。其神州献数与夏正郊天同，而社稷之祭，尊用大瓦罍三献。文具崔氏《义宗》，於此烦而不录也。<span class="q">○</span>“天子適诸侯，诸侯膳用犊”，谓天子巡守至诸侯之国，诸侯致膳於天子，则用犊也。<span class="q">○</span>“诸侯適天子，天子赐之礼大牢。”谓诸侯朝天子，天子赐之礼用大牢。熊氏云：“大牢者，则《掌客》云‘殷膳大牢’，非是飧积饔饩之等。”皇氏云：“此直云大牢，则总包饔饩飧积之等，虽牢数多少有异，皆用大牢也。”今谓此经说以小为贵，天子少而诸侯多，又膳文与殷膳同，则熊氏、皇氏，未知孰是也。<span class="q">○</span>“贵诚之义也”，释郊所以用特牲，天子所以膳用犊之意。郊之特牲，亦是犊也。贵此犊未有牝牡之情，贵其诚悫之心，故云贵诚之义也。然社稷及诸侯大牢非是贵诚，而载之者，言社稷大牢，以明郊用特牲，言诸侯大牢，以明天子用犊，显其贵诚也，不取大牢之意。<span class="q">○</span>“故天子牲孕弗食也，祭帝弗用也”，天子尊极，贵其诚悫之心，故因上起下之辞，是以云故。<span class="q">○</span>注“《易》曰：‘妇孕不育。’”<span class="q">○</span>正义曰：此《易·渐卦·九三爻辞》云：“夫征不复，妇孕不育。”案：《渐卦》艮下巽上，九三上与九五互体为离，离为大腹，孕之象也。又互体为坎，坎为丈夫，坎为水，水流而去，是夫征不复也。夫既不复，则妇人之道颠覆，故孕而不育。引之者，证经“孕”是怀任之意也。<span class="q">○</span>“大路”至“五就”，因贵诚重小，故说以少为贵也。大路，殷祭天车也，用以祭天，故曰大路。五采一成曰就，天质悫，故止一就也。故《明堂位》云“大路，殷路”是也。“先路三就”者，先路亦殷路也。殷则有三路，其世犹质，故以少饰为先。先，相次为言，对次故称先也。每加以两，大路一先路三也，次路故五就也。<span class="q">○</span>注“礼器”至“误也”。<span class="q">○</span>正义曰：今此经大路一就，先路三就，次路五就，是节级相降以二。案《礼器》大路一就，次路七就，无先路之文。若以先路为三，则於次路七就非加两之差。若以先为五，则於大路一就又非加两之差。故知此经“次路五就”为是，《礼器》云“次路七就”为误也。<span class="q">○</span>“郊血”至“臭也”，因贵少，更说不贵味也。所进血腥，如《礼器》中说。崔氏云：“周礼之法，郊天燔柴为始，宗庙以祼地为始，社稷以血为始，小祀疈辜为始。”此云“郊血，大飨腥，三献爓，一献孰”者，谓正祭之时，荐於尸坐之前也。<span class="q">○</span>“至敬不飨味，而贵气臭也”者，此解郊血义。血，气也。夫孰食有味，味者为人道，人道卑近，而天神尊贵，事宜极敬，极敬不亵近，故用血也。用血，是贵气而不重味，故云贵气臭也。而宗庙敬降於天，故用腥，腥稍近味。社又降於宗庙，故用爓，爓又稍近味。<span class="q">○</span>“诸侯”至“已矣”，此一经亦明贵气义也。<span class="q">○</span>“诸侯为宾，灌用郁鬯”者，灌犹献也。谓诸侯来朝，在庙中行三享竟，然后天子以郁鬯酒灌之也。故《大行人》云：“上公之礼，庙中将币三享，王礼，再祼而酢。侯伯之礼，庙中将币三享，王礼，壹祼而酢。诸子诸男之礼，庙中将币三享，王礼，壹祼不酢。”郑注云：“王礼，王以郁鬯礼宾也。礼者，使宗伯摄酌圭瓒而祼，王既拜送爵，又摄酌璋瓒而祼，后又拜送爵，是谓再祼。再祼，宾乃酢王也。”礼侯伯一祼而酢者，祼宾，宾酢王而已，后不祼也。礼子男一祼不酢者，祼宾而已，不酢王也。<span class="q">○</span>“灌用臭也”者，覆说诸侯为宾灌用郁鬯之意。郁鬯是臭，故云灌用臭也。此亦明贵气之礼。<span class="q">○</span>“大飨尚腶修而巳矣”者，谓诸侯行朝享及灌以后，而天子飨燕食之也。若上公则三飨三食三燕，若侯伯则再飨再食再燕，若子男则壹飨壹食壹燕也。南本或云“侯伯亦三飨”，误也。其行飨之时，虽设大牢之礼，于时先荐腶脩於筵前，然后始设馀馔，故云尚腶脩而巳矣。此亦明不飨味之义也。<span class="q">○</span>注“此大”至“侯也”。<span class="q">○</span>正义曰：以文承上大飨腥之下，上大飨谓祫祭，恐此大飨者亦是祫祭，故云“飨诸侯也”。必知飨诸侯者，以此经前云“诸侯为宾”，下云“大飨”、“君三重席而酢然”，皆论待诸侯之事，故以为飨诸侯也。



大飨，君三重席而酢焉。言诸侯相飨，献酢礼敌也。<span class="q">○</span>重，直龙反，下注同。酢，才各反。三献之介，君专席而酢焉。此降尊以就卑也。三献，卿大夫。来聘，主君飨燕之，以介为宾，宾为苟敬，则彻重席而受酢也。专犹单也。<span class="q">○</span>介音界，注同。单音丹，下文注同。

[疏]“大飨”至“酢焉”。<span class="q">○</span>正义曰：此一节论尊卑之席，各依文解之。<span class="q">○</span>此大飨谓诸侯相朝，主君飨宾，宾主礼敌，故主君设三重之席而受酢焉。<span class="q">○</span>注“言诸”至“敌也”。<span class="q">○</span>正义曰：知非诸侯朝天子天子飨之，而云“诸侯相飨”者，以经云君三重席而酢，三重席是诸侯之礼，而又称君，故知诸侯相飨也。案《周礼·司几筵》：“诸侯莞筵纷纯，加缫席画纯。”上有二席，得为三重者，皇氏云：“三重者有四席为三重，谓铺莞筵三，上加缫席一。”熊氏以为席之重数异於棺也，三重止三席也。云“献酢礼敌也”者，以宾与主人俱是诸侯，并有三重之席，无所降下，对下三献之介，君专席而酢，降尊就卑之义，是尊卑不敌也，故此云“献酢礼敌也”。<span class="q">○</span>“三献之介，君尊专席而酢焉”至“此以就卑也”。<span class="q">○</span>此谓诸侯遣卿来聘，卿礼三献，其副既是大夫，与卿为介，谓之三献之介。此介是大夫，大夫席虽再重，今为介降一席，秪合专席。主君若受此介之酢爵，虽是诸侯合三重之席，必彻去重席，单席而受此介之酢爵焉。所以然者，降诸侯之尊以就介之卑故也。<span class="q">○</span>注“三献”至“单也”。<span class="q">○</span>正义曰：“三献，卿大夫”者，以五等诸侯有九献、七献、五献，故五等诸侯之卿皆三献也。大夫，卿之总号。若春秋之时，则与此礼有异。若大国之卿，则礼同子男。故昭元年，“郑人飨赵孟，具五献笾豆”，杜元凯注云：“朝聘之制，大国之卿五献，其侯伯次国，其卿与大国大夫同。”故昭六年季武子如晋，晋人享之，武子辞云：“下臣得贶不过三献。”杜云“大夫三献”是也。云“来聘，主君飨燕之，以介为宾，宾为苟敬”者，案《燕礼记》云：“若以四方之宾燕，宾为苟敬，席於阼阶之西北面，其介为宾。”注云：“主国君飨时亲进醴于宾，今燕又宜献焉。人臣不敢亵烦尊者，至此升堂而辞让，欲以臣礼燕为恭敬也。於是席之，如献诸公之位。言苟敬者，宾，实主国所宜敬。”如郑此言，则燕时宾为苟敬，飨时则否。今此注云飨燕之宾为苟敬，连言飨者，因燕而连言飨，其实飨时宾自为宾，不为苟敬也。案《燕礼》注：“介门西北面西上，公降迎上介以为宾，揖让升，乃命宰夫为主人献宾於西阶上，其有媵爵，群臣入即位，如燕礼。”案礼：主人与宾俱升自西阶，主人酌於宾筵前，献宾；宾西阶上拜，筵前受爵，反位；主人宾右拜送爵；宾就筵祭酒西阶上，卒爵，宾酢主人，主人於宾右北面受酢。此是使宰夫为主人与宾客相献之礼。据《燕礼》之文，唯有宾酢主人，无宾酢主君之礼。今此主君专席而受宾酢者，案《燕礼》无宾酢公礼，至於说屦升堂坐之后，宾降洗升媵觚于公，公受宾爵饮以赐下。此云受酢，盖谓此也。或可燕已臣子，宾不酢公；若与邻国宾燕，以介为宾，宾得酢公也，但礼不具耳。皇氏以介为宾，宰夫为主人，宾与主人席於西阶上，主人在东，宾在西，俱北面；又席主君於堂中南面。今案：郑注《燕礼》主君迎上介为宾，宰夫为主人献宾之后，如燕礼。如是则事事如燕礼。案《燕礼》筵宾于户西南面，席公于阼阶上西面，胥荐主人于洗北西面。《燕礼》席位分明如此，而皇氏乃云主人与宾俱席西阶上北面，主君堂中南面。未审何所冯据以知之。



飨、禘有乐，而食、尝无乐，阴阳之义也。凡饮，养阳气也。凡食，养阴气也。故春禘而秋尝，春飨孤子，秋食耆老，其义一也，而食，尝无乐。言义同，而或用乐或不用乐也。此“禘”当为“禴”字之误也。《王制》曰：“春禴夏禘。”<span class="q">○</span>飨禘音药，下“春禘”同。食音嗣。夏，户嫁反。饮，养阳气也，故有乐。食，养阴气也，故无声。凡声，阳也。

[疏]“飨禘”至“阳也”。<span class="q">○</span>正义曰：此一节论飨、禘、食、尝有乐无乐之异。<span class="q">○</span>“飨、禘有乐”者，飨谓春飨孤子，禘谓春祭宗庙也，以其在阳时，故有乐。<span class="q">○</span>“而食、尝无乐”者，食谓秋食耆老，尝谓秋祭宗庙，以其在阴时，故无乐。<span class="q">○</span>“阴阳之义也”者，无乐为阴，有乐为阳，故云阴阳之义也。<span class="q">○</span>“凡饮，养阳气也。凡食，养阴气也”者，此覆释上文飨有乐而食无乐之义，以饮是清虚养阳气，故有乐，而食是体质养阴气，故无乐。<span class="q">○</span>“故春禘而秋尝，春飨孤子，秋食耆老”者，此明飨、禘在春为阳，食、尝在秋为阴也。<span class="q">○</span>“其义一也”者，禘之与尝，俱是追慕，飨之与食，同是赏功，其事无殊，故云一也。<span class="q">○</span>“而食、尝无乐”者，文承“秋食耆老”之下，以秋是阴时，故云“食、尝无乐”，重结之也。举“食、尝无乐”，亦应重结“飨、禘有乐”，不言者，略可知也。<span class="q">○</span>“饮，养阳气也，故有乐”者，更覆释上文饮养阳气、飨有乐也。<span class="q">○</span>“食，养阴气也，故无声”者，覆释上文食养阴气，故无乐也。<span class="q">○</span>“凡声，阳也”者，释所以飨有乐、食无乐。凡声是阳也，阳时为飨，故有乐；阴时为食，故无乐也。<span class="q">○</span>注“禘”至“夏禘”。<span class="q">○</span>正义曰：依礼，三代无春禘之文，周则春曰祠，《王制》夏、殷之礼云“春曰禴”，今云“春曰禘”，故知“禘”当为“禴”。此经所论，谓夏、殷礼也。熊氏云：此夏、殷礼，秋尝无乐。而下文云殷人先求诸阳，则秋尝亦有乐者，谓殷人春夏祭时有乐，秋冬即无也。举春见夏、举秋见冬也。若周则四时祭皆有乐，故《祭统》云：“内祭则大尝禘，升歌《清庙》，下管《象》。”是秋尝有乐也。案《王制》：“夏后氏养老以飨礼。”则夏家养老用春时有乐，无秋食之礼。殷人养老以食礼，而秋时不作乐，无春飨之礼。周人脩而兼用之，则周人养老，春夏用飨礼，秋冬用食礼，四时皆用乐，故《文王世子》云：“凡大合乐，必遂养老。”注云：“春合舞，秋合声。”下云：“养老之礼，遂发咏焉，登歌《清庙》。”是秋时养老亦用乐也。皇氏云：“春是生养之时，故飨孤子，取长养之义。秋是成熟之时，故食耆老，取老成之义。”熊氏云：“春飨孤子，亦飨耆老，秋食耆老，亦食孤子。”而皇氏云此既破禘为禴，故於《祭统》春禘秋尝，不复更破，从此可知也。



鼎俎奇而笾豆偶，阴阳之义也。笾、豆之实，水土之品也。水土之品，言非人常所食。<span class="q">○</span>奇，居宜反，下“鼎俎奇”同。不敢用亵味而贵多品，所以交於旦明之义也。旦当为神，篆字之误也。<span class="q">○</span>亵，息列反。旦音神，出注。篆，直转反。

[疏]“鼎俎”至“义也”。<span class="q">○</span>正义曰：此一节论鼎俎笾豆所法阴阳之事。<span class="q">○</span>“鼎俎奇”者，以其盛牲体，牲体动物，动物属阳，故其数奇。<span class="q">○</span>“笾豆偶”者，其实兼有植物，植物为阴，故其数偶，故云“阴阳之义也”。<span class="q">○</span>“笾豆之实，水土之品也”者，谓笾豆所充实之物皆是水土所生品类，非人所常食也。<span class="q">○</span>“不敢用亵味而贵多品”者，覆释笾豆所以用水土品族之意，言不敢用亵美食味，而贵重众多品族也。何意如此？所以交接神明之义也。神道与人既异，故不敢用人之食味，神以多大为功，故贵多品。“鼎俎奇”者，案《聘礼》牛一、羊二、豕三、鱼四、腊五、肠胃六、肤七、鲜鱼八、鲜腊九也。是鼎九，其数奇也。又有陪鼎，膷一也，臐二也，膮三也，亦其数奇也。正鼎九，鼎别一俎，俎亦九也。又《少牢》陈五鼎：羊一，豕二，肤三，鱼四，腊五。其肠胃从羊，五鼎五俎，又肵俎一，非是正俎也。《特牲》三鼎：牲鼎一，鱼鼎二，腊鼎三。亦有三俎，肵俎一，非正俎，不在数。是皆鼎俎奇也。《有司彻》陈六俎者，尸及侑俎，主人主妇各一俎，其馀二俎者，司马以一俎羞羊肉湆，其一俎司士羞豕肉湆，此二者益肉之俎也。此云“鼎俎奇”者，谓一处并陈。又“笾豆偶”者，案《掌客》云：“上公豆四十，侯伯三十二，子男二十四。”又《礼器》云：“天子之豆二十有六，诸公十有六，诸侯十有二，上大夫八，下大夫六。”案礼，笾与豆同，是笾豆偶也。《乡饮酒义》六十者三豆，七十者四豆，八十者五豆，而奇数者，彼是年齿相次，非正豆也。《士丧礼》注“小敛一豆一笾”者，降於大敛，又不同於吉故也。《笾人》“馈食之笾，枣、栗、桃、乾{艹橑}、榛实”，凡有五物，似五笾者。熊氏云：“乾{艹橑}之中有桃诸、梅诸，则为六物，实六笾也。”



宾入大门，而奏《肆夏》，示易以敬也；宾，朝聘者。易，和说也。<span class="q">○</span>易，以豉反，注同。朝，直遥反，下注“朝觐”、“朝服”同。卒爵而乐阕，孔子屡叹之。美此礼也。<span class="q">○</span>阕，苦穴反，止也。娄，力佳反，本又作屡。奠酬而工升歌，发德也。以《诗》之义，发明宾主之德。歌者在上，匏竹在下，贵人声也。匏，笙也。<span class="q">○</span>匏，步交反。竹，篪笛也。乐由阳来者也，礼由阴作者也，阴阳和而万物得。得，得其所。

[疏]“宾入”至“物得”。<span class="q">○</span>正义曰：此一节论朝聘之宾，及已之臣子有王事劳者，设燕飨之礼，奏乐之节。各依文解之。飨礼既亡，无可凭据，今约《大射》及《燕礼》解其奏乐及乐阕之节。案《大射礼》：“主人纳宾。”宾是己之臣子，又无王事之劳，故宾入不奏《肆夏》。宾入及庭，公升即席，乃奏《肆夏》，於是主人引宾升，主人酌献宾，宾拜受爵，坐啐酒，拜，告旨，乐阕。宾饮卒爵，酢主人，主人受酢毕。主人盥洗献于公，公拜受爵，乃奏《肆夏》。公饮卒爵，拜，主人答拜，乐阕，主人洗爵受酢於公。主人受酢毕，主人又盥洗媵觚于宾。所谓酬也。主人饮毕，爵以酬宾，宾筵前受酬，奠于荐东，不举，下大夫二人於阼阶下媵爵于公公，取一大夫所媵爵以立饮，卒爵，酬宾。宾受爵，请於大夫。公许，宾以旅大夫于西阶上。大夫受旅爵毕，主人洗献卿于西阶上。献卿遍，又二大夫媵爵于公。公又行一爵。若宾若长，唯公所赐，以旅于西阶上。大夫受旅毕，主人又洗升献大夫于西阶上。大夫受献毕，乃席工升歌，歌《鹿鸣》，三终。主人献工，乃管《新宫》。此是《大射》宾入门至工升歌之节也。《燕礼记》云：“若以乐纳宾，则宾及庭奏《肆夏》。宾拜酒，主人答拜而乐阕，公拜受爵而奏《肆夏》。公卒爵，而乐阕。”郑注云：“卿大夫有王事之劳，则奏此乐。”此是己之臣子，有王事之劳，宾及庭而奏《肆夏》也，其馀与《大射礼》同。以《大射礼》、《燕礼》而言，此云宾入大门，谓朝聘之宾，行朝聘既毕，受燕享之时，燕则大门是寝门也，飨则大门是庙门也。<span class="q">○</span>“而奏《肆夏》，示易以教也”者，乐主和易，今奏此《肆夏》大乐者，示主人和易严敬於宾也。<span class="q">○</span>“卒爵而乐阕”者，宾至庭，乐作，乃至。主人献宾，宾受爵，啐酒，拜，告旨，而乐止。宾饮讫，酢主人。主人受酢毕，主人献公而乐作，公饮卒爵而乐止。是“卒爵而乐阕”也。此“卒爵”谓兼宾及主君也，依《大射礼》，主人受酢不作乐，若其享时，主君亲献宾，宾亲酢主君，宾主俱作乐也。<span class="q">○</span>“孔子屡叹之”者，孔子见礼入门而县兴，卒爵而乐阕。屡，数也，数数叹美此礼，善其和易恭敬之义。<span class="q">○</span>“奠酬而工升歌”者，据《大射礼》献卿之后，大夫媵觯於公。所谓酬也，公奠置此酬而未举，於时工升歌也，或可飨时主君亲酬宾，宾初奠酬荐东，於时，即工升歌也。《大射》与《燕礼》异也。<span class="q">○</span>“发德也”者：所以奠酬升歌，歌咏其诗，发明宾主之德。案《燕礼记》宾及庭奏《肆夏》，此入大门即奏《肆夏》者，熊氏云：“燕礼，燕已之臣子，此谓朝聘之宾，故入即奏《肆夏》也，皇氏云：“锺师奏‘九夏’，一曰《王夏》。”《大司乐》云：“王出入所奏。”“二曰《肆夏》”，《大司乐》云：“尸出入所奏。”“三曰《昭夏》”，《大司乐》云：“牲出入所奏也。”“四曰《纳夏》”，注云：“四方宾来所奏也。”“五曰《章夏》”，注云：“臣有功所奏也。”“六曰《齐夏》”，注云：“夫人祭所奏也。”“七曰《族夏》”，注云：“族人侍所奏也。”“八曰《陔夏》”，注云：“客醉出所奏也。”“九曰《骜夏》”，注云：“公出入所奏也。”皇氏又云：襄四年《左氏传》云：三夏，天子所以享元侯，《文王》、《大明》、《緜》，两君相见之乐也，燕礼歌《鹿鸣》合乡乐。凡合乐，降於升歌一等。王享燕元臣，升歌《三夏》，《三夏》即《颂》，合乐降一等，即合《大雅》也。元侯自相享，亦歌《颂》合《大雅》，故《仲尼燕居》两君相见，歌《清庙》是也。侯伯子男相见，既歌《文王》合《鹿鸣》也。准约元侯，则天子享燕侯伯子男，亦歌《文王》合《鹿鸣》也。诸侯燕臣子，歌《鹿鸣》合乡乐，燕礼是也。其天子燕在朝臣子，工歌《鹿鸣》合乡乐，故郑作《诗谱》云：“天子诸侯燕群臣及聘问之宾，皆歌《鹿鸣》，合乡乐。”是也。升歌合乐，所以异者，案《乡酒礼》及《燕礼》：工升自西阶，歌《鹿鸣》、《四牡》、《皇皇者华》。歌讫，笙入立於堂下，奏《南陔》、《白华》、《华黍》。奏讫，乃间歌《鱼丽》，笙《由庚》，歌《南有嘉鱼》，笙《崇丘》，歌《南山有台》，笙《由仪》。间歌讫，乃合乡乐。《周南·关雎》、《葛覃》、《卷耳》，《召南·鹊巢》、《采蘩》、《采蘋》。间者，谓堂上堂下，一歌一吹，更递而作。合者，上下之乐并作，此其所以异也。皇氏云：“此经卒爵乐阕之义，主人受酢之时作乐。”今案《大射礼》：“宰夫为主人受酢之时，不作乐。”皇氏说非也。皇氏又云：“卒爵而乐阕，凡乐三阕也，一是宾饮毕，乐阕也；二是主人受酢饮毕，乐阕也；三是宾奠酬之后，工升歌毕，将於酢之时，乐阕也。”今案此经初云“入门而奏《肆夏》”，次云“卒爵而乐阕”，下云“奠酬而工升歌”，所陈之事，依先后次第，则乐阕之中，不得并数奠酬升歌乐阕也。且工升歌之后，则有笙入奏《南陔》之等，及间歌合乐，无乐阕之文，何得卒爵乐阕之中数之为三阕？皇氏非也。案锺师《九夏》，皆夏文在下，而南本《纳夏》，独夏文在上，其义疑也。皇氏云：“天子燕享已之臣子，与燕飨诸侯，同歌《文王》合《鹿鸣》。”今案《诗谱》云：“天子诸侯燕群臣及聘问之宾，歌《鹿鸣》合乡乐。”皇说非也。<span class="q">○</span>“歌者在上，匏竹在下，贵人声也”者，解所以不升笙之义也。匏，笙也。竹，篪笛也。歌是人声，人声可贵，故升之在堂。匏竹可贱，故在堂下。然瑟亦升堂者，瑟工随歌工故也。<span class="q">○</span>“乐由”至“物得”。<span class="q">○</span>此因上有宾主礼乐之事，遂说礼乐之义。<span class="q">○</span>“乐由阳来者也”者，此明乐也。阳，天也。天气化，故作乐象之，乐以气为化，是“乐由阳来者也”。阳化，谓五声八音也。<span class="q">○</span>“礼由阴作者也”者，阴，地也。地以形生，故制礼象之，礼以形为教，是礼由阴作也。形教，谓尊卑大小拜伏之事也。<span class="q">○</span>“阴阳和而万物得”者，和，犹合也。得，谓各得其所也。若礼乐由於天地，天地与之和合，则万物得其所也。



旅币无方，所以别土地之宜，而节远迩之期也。旅，众也。迩，近也。<span class="q">○</span>别，彼别反，下注“无别”同。龟为前列，先知也。以钟次之，以和居参之也。钟，金也。献金为作器，钟其大者，以金参居庭实之间，示和也。<span class="q">○</span>为作，于伪反，下文“为君”同。虎豹之皮，示服猛也。束帛加璧，往德也。

[疏]“旅币”至“德也”。<span class="q">○</span>正义曰：此一节明朝聘货贿庭实之物。<span class="q">○</span>“旅币无方”者，旅，众也；币，庭实也。众国贡献币物，非止一方，故云“无方”。<span class="q">○</span>“所以别土地之宜”者，五方各殊，所出有异，所以分别土地所生之宜。<span class="q">○</span>“而节远迩之期也”者，迩，近也，六服有远近，或嫔或货，所贡之属，各有期也。<span class="q">○</span>“龟为前列，先知也”者，此即旅币无方之事也。龟是灵知之物，陈之於庭，则列龟最在前，故云“先知也”。<span class="q">○</span>“以钟次之”者，钟，金也。陈金则次於龟后也。不谓之为金，而谓之为钟者，贵金以供王之铸器。器之大者，莫大於锺，故言以钟次之也。<span class="q">○</span>“以和居参之也”者，解以金次龟义也。金性柔和，从时变革也。金列庭实，前龟后皮帛，以金参厕，居龟帛之中间，故云“以和居参之也”。<span class="q">○</span>“虎豹之皮，示服猛也”者，释庭实有皮义也。虎豹是威猛之兽，今得其皮来列在王庭，是表示君臣之德，能服四方之威猛者也。<span class="q">○</span>“束帛加璧，往德也”者，解享用束帛，帛上又加璧之义也。玉以表德，今将玉加於束帛，或锦绣黼黻之上，是以表往归於德故也。谓主君有德而往归之。南本及定本皆作“往德”，北本为“任德”。熊氏云：任用德，恐非也。



庭燎之百，由齐桓公始也。僣天子也。庭燎之差，公盖五十，侯、伯、子、男皆三十。<span class="q">○</span>燎，力妙反，徐力吊反。僣，子念反，后同。大夫之奏《肆夏》也，由赵文子始也。僣诸侯，赵文子，晋大夫，名武。

[疏]“庭燎”至“始也”。<span class="q">○</span>正义曰：自此以下至“夷王”以下，总论朝聘失礼之事。各随文解之。<span class="q">○</span>“庭燎之百”者，谓於庭中设火，以照燎来朝之臣夜入者，因名火为庭燎也。礼：天子百燎，上公五十，侯伯子男三十。齐桓公是诸侯，而僣用百，后世袭之，是失礼从齐桓公为始。<span class="q">○</span>注“僣天”至“三十”。<span class="q">○</span>正义曰：此数出《大戴礼》也，但崇翱问：“引《大戴礼》也何以言‘盖’？”沈阁对曰：“言‘盖’无别意，犹如《礼运》云：‘仲尼之叹，盖叹鲁也。’亦无别意。百者，皇氏云：“作百炬列於庭也，或云百炬共一束也。”<span class="q">○</span>注“僣诸”至“名武”。<span class="q">○</span>正义曰：案《大射礼》：“公升即席，奏《肆夏》。”《燕礼》云：“若以乐纳宾，则宾及庭奏《肆夏》，是诸侯之礼。”今文子亦奏之，故云“僣诸侯”。此谓纳宾乐也。若登歌下管正乐，则天子用三夏以飨元侯；元侯相飨，亦得用之。《周礼》“九夏”，《王夏》者，天子所用，其馀八夏，诸侯皆得用之。其《陔夏》，卿大夫亦得用之，故《乡饮酒》客醉而出，奏《陔夏》，但非堂上正乐所用也。



朝觐，大夫之私觌，非礼也。大夫执圭而使，所以申信也。其君亲来，其臣不敢私见於主国君也，以君命聘，则有私见。<span class="q">○</span>觌，大力反，下同。使，色吏反。见，贤遍反，下同。不敢私觌，所以致敬也。而庭实私觌，何为乎诸侯之庭？非其与君无别。为人臣者无外交，不敢贰君也。私觌，是外交也。

[疏]“朝觐”至“君也”。<span class="q">○</span>正义曰：此一节论大夫从君朝觐，行私觌，非礼之事。<span class="q">○</span>“朝觐，大夫之私觌，非礼也”者，朝觐，谓君亲往邻国行朝觐之礼。大夫从君而行，辄行私觌，是非礼也。<span class="q">○</span>“大夫执圭而使，所以申信也”者，既从君而行，不可私觌。若专使而出，则可为之。故云大夫执圭而使，谓受命执圭，专使邻国，得行私觌，所以申己之诚信也。<span class="q">○</span>“不敢私觌，所以致敬也”者，覆明从君而行，不敢行私觌，所以致敬於已君也。<span class="q">○</span>“而庭实私觌，何为乎诸侯之庭”者，当周衰之后，有臣从君而行，设庭实私觌於主国之庭，作记者讥之。庭实私觌，何得为乎诸侯之庭？讥其与君无别也。<span class="q">○</span>“为人臣者无外交，不敢贰君也”者，解所以从君而行，不敢私觌之意。为人之臣，既无外交，唯专一事君。既从君而行，不敢贰心於他君，所以不行私觌之礼。<span class="q">○</span>注“其君”至“私见”。<span class="q">○</span>正义曰：案《聘礼》：“臣出使有私觌。”今云“私觌”非礼也，故知从君行也，且经云“朝觐”，是君亲行之事。云“以君命聘，则有私见”者，解经文“执圭而使，所以申信也”。约《聘礼》有私觌，故云“以君命聘，则有私见”也。



大夫而飨君，非礼也。其飨君，由强且富也。大夫强而君杀之，义也，由三桓始也。三桓，鲁桓公之子，庄公之弟，公子庆父、公子牙、公子友。庆父与牙通於夫人以胁公，季友以君命鸩牙。后庆父弑二君，又死也。<span class="q">○</span>庆父音甫。鸩，直阴反。弑音试。天子无客礼，莫敢为主焉。君適其臣，升自阼阶，不敢有其室也。明飨君非礼也。<span class="q">○</span>升自阼，才路反，本又作“升自阼阶”。觐礼，天子不下堂而见诸侯。正君臣也。下堂而见诸侯，天子之失礼也，由夷王以下。夷王，周康王之玄孙之子也。时微弱，不敢自尊於诸侯。

[疏]“大夫”至“始也”。<span class="q">○</span>正义曰：大夫富强，专制於君，召君而飨之，非礼也。“大夫强而君杀之，义也”者，大夫强盛，则干国乱纪，而君能杀之，是销绝恶源，得其义也。<span class="q">○</span>“由三桓始也”者，从三桓以后，有能诛杀强臣，由三桓而来，故云“由三桓始也”。<span class="q">○</span>注“三桓”至“死也”。<span class="q">○</span>正义曰：案《春秋》公子庆父、公子牙、公子友皆庄公弟，是桓公子也。云“庆父与牙通於夫人以胁公”者，案庄公二十七年，公子友如陈，葬原仲。《公羊》云：“辟内难。内难者何？公子庆父、公子牙通乎夫人以胁公。”何休云：“公病问后於牙，牙对曰：“鲁一生一及，君已知之。牙欲立庆父，是胁公也。”云“季友以君命鸩牙”者，案庄三十二年《左传》云：“公疾问后於叔牙，对曰：‘庆父材。’问於季友，对曰：‘臣以死奉般。’公曰：‘乡者牙曰庆父材。’成季使以君命，命僖叔待于针巫氏，使针季酖之。”是也。“后庆父弑二君”者，庄公三十二年《左氏》云：“八月癸亥，公薨于路寝，子般即位。冬十月己未，共仲使圉人荦贼子般于党氏”，闵二年秋八月辛丑，“共仲使卜齮贼公于武闱”。是弑二君也。云“又死也”者，案《左氏》云：“成季以僖公適邾，共仲奔莒，乃入，立之，以赂求共仲于莒，莒人归之，及密，使公子鱼请，不许，哭而往。共仲曰：奚斯之声也。乃缢。”是庆父又死也。案三桓之前，齐有公孙无知作乱，卫有州吁，宋有长万，皆以强盛被杀。而云“由三桓始”者，熊氏云：据鲁而言，犹如《论语》云“十世五世希不失矣”。三桓之后，若襄仲季孙意如虽强，君不能杀。据时有能杀者言之。然此经注并《公羊》文，以《左氏传》为解耳。<span class="q">○</span>注“明飨君非礼也”。<span class="q">○</span>正义曰：“天子无客礼，莫敢为主焉。君適其臣，升自阼阶，臣不敢有其室”，臣既不敢为主，明飨君非礼，结上文也。春秋之时，则有诸侯飨天子，故庄二十一年，郑伯享王于阙西辟乐备，乱世非正法也。<span class="q">○</span>“觐礼”至“以下”。<span class="q">○</span>案《觐礼》“天子负斧依南面，侯氏执玉入”，是不下堂见诸侯也。若春朝夏宗，则以客礼待诸侯，以车出迎。熊氏云：“春夏受三飨之时，乃有迎法。”义或然也。故《齐仆》云：“各以其等为车送逆之节。”注云：“节谓王乘车迎宾客及送，相去远近之数。”是也。<span class="q">○</span>“由夷王以以下”者，夷王下堂而见诸侯，自此以后或有然者，故云“以下”。<span class="q">○</span>注“夷王”至“子也”。<span class="q">○</span>正义曰：案《世本》康王生昭王，昭王生穆王，穆王生恭王，恭王生懿王。懿王崩，弟孝王立。孝王崩，懿王大子燮立，是为夷王。懿王是康王之玄孙，夷王是懿王之子，故云玄孙之子也。



诸侯之宫县，而祭以白牡，击玉磬、朱干设钖，冕而舞《大武》，乘大路，诸侯之僣礼也。言此皆天子之礼也。宫县，四面县也。干，盾也，钖傅其背如龟也。《武》，万舞也。白牡，大路，殷天子礼也。<span class="q">○</span>县音玄，注及下同。锡音阳，注同。盾，本亦作楯，纯尹反，又音尹。傅音附。背，补佩反。台门而旅树，反坫，绣黼丹朱中衣，大夫之僣礼也。言此皆诸侯之礼也。旅，道也。屏谓之树，树所以蔽行道。管氏树塞门，塞犹蔽也。礼：天子外屏，诸侯内屏，大夫以帘，士以帷。反坫，反爵之坫也，盖在尊南，两君相见，主君既献，於反爵焉。绣黼丹朱以为中衣领缘也。绣读为绡。绡，缯名也。《诗》云：“素衣朱绡。”又云：“素衣朱襮。”襮，黼领也。<span class="q">○</span>坫，丁念反。绣，依注作绡，音消，注或作绡，亦同。黼音甫。帘音廉。“於反爵焉”，本或作“宾反爵焉”。领缘，移绢反。缯，似陵反。襮音博。故天子微，诸侯僣，大夫强，诸侯胁。於此相贵以等，相觌以货，相赂以利，而天下之礼乱矣。言僣所由。诸侯不敢祖天子，大夫不敢祖诸侯。而公庙之设於私家，非礼也，由三桓始也。言仲孙、叔孙、季孙氏皆立桓公庙，鲁以周公之故，立文王庙，三家见而僣焉。

[疏]“诸侯”至“始也”。<span class="q">○</span>正义曰：此一节总论诸侯及大夫奢僣强盛之事。各依文解之。<span class="q">○</span>“诸侯之宫县”者，诸侯唯合轩县，今乃有宫县。又诸侯祭用时王牲，今用白牡。又诸侯击石磬，今击玉磬。又诸侯得舞《大武》，故《诗》云“方将万舞”，宣八年“万入去籥”是也。但不不得朱干设钖，冕服而舞。今“朱干设钖，冕而舞《大武》”，诸侯合乘时王之车，今乃乘殷之大路，并是诸侯僣礼也。<span class="q">○</span>注“言此”至“礼也”。<span class="q">○</span>正义曰：案《小胥》：“天子宫县。”案文十三年《公羊传》云：“周公用白牡。”又《明堂位》云：“祀周公於太庙，牲用白牡，击玉磬。”则《皋陶谟》云“鸣球”是也。《祭统》云：“朱干玉戚，冕而舞《大武》。”《明堂》云：“鲁君孟春乘大路。”其《祭统》、《明堂》所云“皆天子礼乐，特赐周公”，故云皆天子之礼。鲁唯文王周公庙得而用之，若用於他庙，则为僣也。若他国诸侯，非二王之后，祀受命之君而用之，皆为僣也。云“锡傅其背如龟也”者，《诗》云“镂锡”，谓以金饰之，则此锡亦以金饰也，谓用金琢傅其盾背，盾背外高，龟背亦外高，故云“如龟也”。盖见汉礼然也。白牡，是殷之正色，“大路”与“白牡”同文，故知白牡大路，是殷天子之礼也。<span class="q">○</span>“台门”至“礼也”。<span class="q">○</span>此一经明大夫僣诸侯礼。“台门”者，两边起土为台，台上架屋曰台门。<span class="q">○</span>“而旅树”者，旅，道也；树，立也。人君当门道立屏，蔽内外为蔽也。<span class="q">○</span>“反坫”者，反爵之坫也，若两君相享，则设尊两楹间，坫在其南。坫以土为之。<span class="q">○</span>“绣黼丹朱中衣”者，绡，缯也；黼，刺缯为黼文也。丹朱，赤色，谓染缯为赤色也。中衣，谓以素为冕服之里衣，犹今中衣单也。<span class="q">○</span>“大夫之僣礼也”者，自台门以下，於时大夫皆有此事，故言僣礼也。<span class="q">○</span>注“言礼”至“领也”。<span class="q">○</span>正义曰：旅，道也，所行处，故以为道也。云“屏谓之树”，《释宫》文。引“管氏树塞门”者，据经“旅树”之义。云“礼：天子外屏，诸侯内屏，大夫以帘，士以帷”者，《礼纬》文，南本云及定本皆然，或云大夫以帷，士以帘，误也。云“反坫，反爵之坫也”者，以《明堂》云“反坫出尊”，则坫为尊而设，故知反坫，反爵也。以言出尊，故云“盖在尊南”也。《乡饮酒》是卿大夫之礼，尊於房户间。《燕礼》是燕已之臣子，故尊於东楹之西。若两君相敌，则尊於两楹间，故其坫在两楹间。云“两君相见，主君既献，於反爵焉”者，案《论语》云：“邦君为两君之好，有反坫。”故知“两君相见”也，故注云：“其献酬之礼，更酌，酌毕，则各反爵於坫上。”故云“主君既献，於反爵焉”，谓於此坫上而反爵焉。熊氏云：“主君献宾，宾筵前受爵，饮毕，反此虚爵於坫上，於西阶上拜。主人於阼阶上答拜，宾於坫取爵，洗爵，酌以酢主人。主人受爵饮毕，反此虚爵於坫上。主人阼阶上拜，宾答拜。”是宾主饮毕，反爵於坫上也。而《论语》注“酌毕，各反爵於坫上”者，文不具耳。其实当云：饮毕，或可初酌之时，则奠於坫。与《乡饮酒礼》异也。义有疑，故具存焉。云“绣黼丹朱以为中衣领缘也”者，中衣，谓冕及爵弁之中衣，以素为之，绣黼为领，丹朱为缘。云“绣读为绡，绡，缯名也”者，案注《昏礼》引《诗》云：“素衣朱绡。”《鲁诗》亦以为绡。绡，绮属，以《鲁诗》既为绡字，又五色备曰绣，白与黑曰黼，绣黼不得共为一物，故以绣为绡也，谓於绡上而刺黼文也。引《诗》云“素衣朱绡”者，证以绣为绡。又引《诗》“素衣朱襮”者，证黼领也。案《释器》“黼领谓之襮”，故云“襮，黼领也”。案《玉藻》云：“以帛里布，非礼也。”此素衣是丝，当为冕及爵弁之中衣。礼：朝燕之服，皆以布为之。皇氏云：“此素为中衣，兼为朝燕服之中衣。”非也。案《礼》公之孤四命，则爵弁自祭也。则天子大夫四命，亦当爵弁自祭，则中衣得用素，但不得用绡黼为领、丹朱为缘耳。熊氏云：此云大夫僣，谓非四命大夫而著素衣为僣。今为四命得著素衣，但以绡黼丹朱犹为僣也。其大夫士助祭於君，服爵弁以上，虽中衣用素，亦不得用绡黼丹朱以为领缘，以其是诸侯之服，故《唐诗·扬之水》“刺晋昭公微弱”，云：“素衣朱绡，从子于鹄。”国人欲进此服，去从桓叔为诸侯也。<span class="q">○</span>“於此相贵以等，相觌以货”。<span class="q">○</span>谓臣下不畏惧於君，而擅相尊贵以等列，故庾云：“擅相封爵也。”<span class="q">○</span>“相觌以货”者，大大私相觌以货贿，不辟君。<span class="q">○</span>注“鲁以”至“僣焉”。<span class="q">○</span>正义曰：知鲁得立文王庙者，案襄十二年秋，“吴子寿梦卒，临於周庙，礼也”。注云：“周庙，谓文王庙也。”此经云“诸侯不敢祖天子”，而文二年《左传》云：“宋祖帝乙，郑祖厉王。”“大夫不敢祖诸侯”，而庄二十八年《左传》云：“凡邑有宗庙先君之主曰都。”与此文不同者，此据寻常诸侯大夫，彼据有大功德者，故《异义》：《礼戴》引此《郊特牲》，云“又匡衡说支庶不敢荐其祢，下士诸侯不得专祖於王”。古《春秋左氏》说，天子之子，以上德为诸侯者，得祖所自出。鲁以周公之故，立文王庙。《左传》“宋祖帝乙，郑祖厉王，犹上祖也。”又曰“凡邑有宗庙先君之主曰都”，以其有先君之主，公子为大夫，所食采地亦自立所出公庙，其立先公庙准礼。公子得祖先君，公孙不得祖诸侯。许慎谨案：“周公以上德封於鲁，得郊天，兼用四代之礼乐。”知亦得祖天子。诸侯有德祖天子者，知大夫亦得祖诸侯。郑氏无駮，与许氏同也。其王子母弟无大功德，不得出封食采畿内，贤於馀者，亦得采地之中立祖王庙，故都宗人，家宗人，皆为都家祭所出祖王之庙也。



天子存二代之后，犹尊贤也。尊贤不过二代。过之，远难法也。二或为三。<span class="q">○</span>过，古卧反。

[疏]“天子”至“二代”。<span class="q">○</span>正义曰：此一节论王者立二王后尊贤之事。<span class="q">○</span>“天子存二代”者，天子继世而立，子孙以不肖灭亡，见在子孙，又无功德，仍须存之，所以存二代之后者，犹尚尊其往昔之贤所能法象。<span class="q">○</span>“尊贤不过二代”者，所以尊贤之事，取其法象，但代异时移，今古不一。若皆法象先代，今则不可尽行，故所尊之贤，不过取二代而已。若过之，远难为法也。案《异义》：“《公羊》说，存二王之后，所以通天三统之义，引此文；古《春秋左氏》说周家封夏、殷二王之后以为上公，封黄帝、尧、舜之后，谓之三恪。”许慎谨案云：“治《鲁诗》丞相韦玄成，治《易》施犨等说引《外传》曰：‘三王之乐，可得观乎。’知王者所封三代而已。”不与《左氏》说同。郑駮之云：“所存二王之后者，命使郊天，以天子之礼祭其始祖，受命之王自行其正朔服色。恪者，敬也，敬其先圣而封其后，与诸侯无殊异，何得比夏殷之后？”如郑此言，《公羊》自据二王之后，《左氏》兼论三恪，义不乖异也。熊氏云：“周之三恪，越、少昊、高辛，远存黄帝者，取其制作之人，故《易·系辞》云：神农氏没，黄帝尧舜氏作。”义当然也。



诸侯不臣寓公，故古者寓公不继世。寓，寄也。寄公之子，非贤者，世不足尊也。寓或为“托”。<span class="q">○</span>寓音遇。

[疏]“诸侯”至‘继世“。<span class="q">○</span>正义曰：此一节论寄公之子为臣之事。<span class="q">○</span>注“寓寄”至“尊也”。<span class="q">○</span>正义曰：案《丧服传》云：“寄公者何也？失地之君也。或天子削地，或被诸侯所逐，皆为失地也。诸侯不臣者，不敢以寄公为臣也。”



君之南乡，答阳之义也。臣之北面，答君也。答，对也。<span class="q">○</span>乡，许亮反，下“君南乡”同。<span class="q">○</span>大夫之臣不稽首，非尊家臣，以辟君也。辟国君也。<span class="q">○</span>辟音避，注同。

[疏]“大夫”至“君也”。<span class="q">○</span>正义曰：此一节论大夫君辟正君之事。诸侯则稽首於天子，大夫则稽首於诸侯，皆尽其臣礼以事君。今大夫家臣於大夫之处，拜时不为稽首，非是尊敬此家臣不令稽首，所以不稽首者，以辟国之正君。臣於国君已皆稽首，今大夫之臣又稽首於大夫之君，便是一国两君，故云“以辟君也”。大夫得稽首於诸侯，不辟天子者，谓诸侯有大功德，出封畿外，专有其国，故大夫得专尽臣礼事之也。



大夫有献弗亲，君有赐不面拜，为君之答已也。不面拜者，於外告小臣，小臣受以入也。小臣掌三公孤卿之复逆也。

[疏]“大夫”至“已也”。<span class="q">○</span>正义曰：此经论君尊大夫之事。<span class="q">○</span>“大夫有献弗亲”者，谓大夫有物献君，使人献之，不亲来献。<span class="q">○</span>“君有赐不面拜”者，谓君有物赐大夫，大夫不面自来拜，所以然者，恐为君之答已，故不自来，不报而去。<span class="q">○</span>注“小臣”至“逆也”。<span class="q">○</span>正义曰：案大仆掌诸侯之复逆，御仆掌群吏之逆及庶民之复，皆无大夫之文，即此小臣所掌孤卿中兼之，故郑云：“复谓奏事也，逆谓受下奏也。”



乡人禓，禓，强鬼也。谓时傩，索室驱疫，逐强鬼也。禓，或为献，或为傩。<span class="q">○</span>禓音伤，鬼名也。强，其丈反。难，乃多反，下同，本又作“傩”。索，色百反，下文注皆同。驱又作驱，同，起居反。孔子朝服立于阼，存室神也。神依人也。

[疏]“乡人”至“神也”。<span class="q">○</span>正义曰：此一节论孔子存神之事。<span class="q">○</span>“乡人禓”者，廋云：“禓是强鬼之名，谓乡火驱逐此强鬼。”孔子则身著朝服立于阼阶之上，所以然者，以时驱逐强鬼，恐已庙室之神时有惊恐，故著朝服立于庙之阼阶，存安庙室之神，使神依已而安也。所以朝服者，大夫朝服以祭，故用祭服以依神。



孔子曰：“射之乐也，何以听？何以射？”多其射容与乐节相应也。孔子曰：“士使之射，不能则辞以疾，县弧之义也。”男子生，而设弧於门左，示有射道而未能也。女子设帨。<span class="q">○</span>弧音胡。帨，始锐反。

[疏]“孔子”至“义也”。<span class="q">○</span>正义曰：此一节论叹美祭庙择士之射，必使容体合乐，故云“射之以乐”。<span class="q">○</span>“何以听”者，言何以能听此乐节，使与射容相应。<span class="q">○</span>“何以射”者，言何以能使射与乐节相应，故各善其两事相应，故郑注《射义》云：“何以，言其难也。”<span class="q">○</span>“孔子曰：士使之射，不能则辞以疾，县弧之义也”者，孔子既美射之与乐相应，又论身之不可不习。为士之法，理合能射，今使之射，若其不能，便是乖於为士之义，则当辞以疾病。<span class="q">○</span>“县弧之义也”者，以男子初生，县弧於门左，示有射道而未能也。今士亦有射道，以其疾病而不能，与男子初生县弧相似，故云“县弧之义也”。<span class="q">○</span>注“男子”至“设帨”。<span class="q">○</span>正义曰：“案《内则》云：“子生，男子设弧於门左，女子设帨於门右。”男子所以设弧者，示其有射道，所以县之者，以其未能也。长大不得不能，故辞以疾也。



孔子曰：“三日齐，一日用之，犹恐不敬。二日伐鼓，何居？”居读为姬，语之助也。何居，怪之也。伐犹击也。齐者止乐，而二日系鼓，则是成一日齐也。<span class="q">○</span>齐，本又作斋，同侧皆反，后放此。何居音姬。

[疏]“孔子”至“何居”。<span class="q">○</span>正义曰：此一经论祭之失礼之事。祭前宜齐而专一，不得伐鼓也。凡祭，必散七日，致齐三日，不乐不吊，致齐三日，专其一心，用以祭祀，犹恐为敬不足，故云“犹恐不敬”也。于时祭者，在致齐三日之中，而二日伐鼓，使祭者情散意逸以违礼，故讥而问之：“二日伐鼓，何姬？”姬是语助之辞也。



孔子曰：“绎之於库门内，祊之於东方，朝市之於西方，失之矣。”祊之礼，宜於庙门外之西室，绎又於其堂，神位在西也。此二者同时，而大名曰绎。其祭礼简，而事尸礼大，朝市宜於巿之东偏。《周礼》巿有三期，“大巿，日侧而巿，百族为主。朝巿，朝时而巿，商贾为主。夕市，夕时而市，贩夫贩妇为主”。<span class="q">○</span>绎音亦。祊，百彭反。贾音古。贩，甫万反。

[疏]“孔子”至“之矣”。<span class="q">○</span>正义曰：此一经论鲁失礼之事。<span class="q">○</span>“绎之於库门内”者，绎祭之礼，当於庙门外之西堂，今乃於库门内。<span class="q">○</span>“祊之於东方”者，祊当在庙门外西室，今乃於庙门外东方。<span class="q">○</span>“朝巿之於西方”者，朝巿，谓朝时而巿，当於巿内东方，谓市内道东也。今乃於巿内西方。<span class="q">○</span>“失之矣”者，言此三事，皆违於礼，故言“失之矣”。<span class="q">○</span>注“祊之”至“为主”。<span class="q">○</span>正义曰：“祊之礼，宜於庙门外之西室”者，下文索祭祝于祊，是为祭设，故当在庙门外。又《释宫》云：“閍谓之门。”孙炎云：“谓庙门外。”又引《诗》云：“祝祭於祊。”故知庙门也。“知庙门外”者，《礼器》云：“为祊乎外。”故知在外也。以西是鬼神之位，室又求神之处，故知在庙门外之西室。云“绎又於其堂”者，祊是求神之名，绎是接尸之称，求神在室，接尸在堂，故云“绎又於其堂”。云“此二者同时，而大名曰绎”者，祊是室内求神，绎是堂上接尸，一时之事，故云“二者同时”。案《春秋》宣八年壬午“犹绎”，《释天》云：“绎，又祭。”《诗·丝衣》云：“绎宾尸。”但有绎名，而无祊称，是大名曰绎。云“其祭礼简，而事尸礼大”者，案《仪礼·有司彻》，是上大夫亻宝尸也。但於堂上献尸献侑，全无室中之事。又《丝衣》云：“自堂徂基，自羊徂牛。”是祭神也。下云：“兕觥其，旨酒其柔。”是接尸也。故知“祭神礼简”，“事尸礼大”。天子诸侯谓之为绎，其祭之明日，於庙门外西室，及堂而行礼也。上大夫曰傧尸，与祭同日，於庙堂之上而行礼也。下大夫及士虽有献尸及宾等相酬酢行礼於庙之事，不谓之傧尸也。引《周礼》“大巿，日侧而巿”以下，皆《周礼·司巿》文。日中百族为主者，注云：“百族必容来去。商贾为主，谓商贾家在外巿城。贩夫贩妇，朝资夕卖。”凡日中朝夕，百族商贾及贩夫贩妇皆言为主者，据其多耳。皇氏以为“日侧，日将中而未中，犹在东侧”。故郑注彼云：“日昃，昳中也。”



社祭土而主阴气也，君南乡於北墉下，答阴之义也。墙谓之墉，北墉，社内北墙。<span class="q">○</span>庸，本亦作墉，音容。日用甲，用日之始也。国中之神，莫贵於社。天子大社，必受霜露风雨，以达天地之气也。大社，王为群姓所立。<span class="q">○</span>大音太，下文注“大社”、“大王”、“大庙”、“大古”、“大王”皆同。为，于伪反，下文“为社”、“为焚”皆同。是故丧国之社屋之，不受天阳也；薄社北牖，使阴明也。绝其阳通其阴而已。薄社，殷之社，殷始都薄。<span class="q">○</span>丧，息浪反。薄，本又作亳，步各反。牖音酉。社，所以神地之道也。地载万物，天垂象，取财於地，取法於天，是以尊天而亲地也，故教民美报焉。家主中霤而国主社，示本也。中霤，亦土神也。唯为社事，单出里；唯为社田，国人毕作；唯社，丘乘共粢盛，所以报本反始也。单出里，皆往祭社於都鄙，二十五家为里。毕作，人则尽行，非徒羡也。丘，十六井也。四丘六十四井曰甸，或谓之乘。乘者以於车赋出长毂一乘，乘或为邻。<span class="q">○</span>乘，时证反，注同，又徒遍反。共音恭。粢音资。甸，徒练反，又绳证反。

[疏]“社稷”至“始也”。<span class="q">○</span>正义曰：此一节总论社神之义，兼明所祭之礼。<span class="q">○</span>“社祭土而主阴气也”者，土，谓五土，山林、川泽、丘陵、坟衍、原隰也，以时祭之，故云社祭土。土是阴气之主，故云“而主阴气也”。<span class="q">○</span>“君南乡於北墉下，答阴之义也”者，墉，墙也。社既主阴，阴宜在北，故祭社时，以社在南，设主坛上北面，而君来在北墙下，而南乡祭之，是对阴之义也。<span class="q">○</span>“日用甲，用日之始也”者，社是国中之贵神，甲是旬日之初始，故用之也。<span class="q">○</span>“天子大社，必受霜露风雨，以达天地之气也”者，是解社不屋义也。达，通也。风雨至则万物生，霜露降则万物成，故不为屋，以受霜露风雨，霜露风雨至，是天地气通也，故云“达天地之气也”。<span class="q">○</span>“是故丧国之社屋之，不受天阳也”者，丧国社者，谓周立殷社也，立以为戒。不生成，天是生法，其无生义，故屋隔之，令不受天之阳也。《白虎通》云：“王者诸侯必有诫社者何？示有存亡也。明为善者得之，为恶者失之。”<span class="q">○</span>“薄社北牖，使阴明也”者，即丧国社也。殷始都薄，故呼其社为薄社也。周立殷社为戒而屋之，塞其三面，唯开北牖，示绝阳而通阴，阴明则物死也。<span class="q">○</span>“社，所以神地之道也”者，言立社之祭，是神明於地之道故也。发此句，为下张本也。<span class="q">○</span>“地载万物”者，释地所得神之由也。地之为德，以载万物为用故也。<span class="q">○</span>“天垂象”者，欲明地之贵，故引天为对也。地有其物，天上皆垂其象，所谓在天成象，在地成形也。<span class="q">○</span>“取财於地”者，地须产财，并在地出，为人所取也。<span class="q">○</span>“取法於天”者，人知四时早晚，皆仿日月星辰，以为耕作之候，是取法於天。<span class="q">○</span>“是以尊天而亲地也”者，所以法者，故尊而祭之，天子祭天是也。所取财者，故亲而祭之，一切亲地而共祭社是也。<span class="q">○</span>“故教民美报焉”者，此结祀社也。地既为民所亲，故与庶民祭之，以教民美报故也。<span class="q">○</span>“家主中霤”者，中霤谓土神，卿大夫之家主祭土神在於中霤。<span class="q">○</span>“而国主社”者，谓天子诸侯之国，主祭土神於社。<span class="q">○</span>“示本也”者，以土神生财，以养官之与民，故皆主祭土神，示其养生之本也。<span class="q">○</span>“唯为社事，单出里”者，社事，祭社事也。单，尽也。里，居也。社既为国之本，故若祭社，则合里之家并尽出，故云“单出里”也。此唯每家出一人，不人人出也。<span class="q">○</span>“唯为社田，国人毕作”者，田，猎也。毕，尽也。作，行也。既人人得社福，故若祭社，先为社猎，则国中之人皆尽行，无得住家也。<span class="q">○</span>“唯社，丘乘共粢盛”者，向说“祭社用牲”，此明祭社用米也。“丘乘”者，都鄙井田也。九夫为井，四井为邑，四邑为丘，四丘为乘。唯祭社而使丘乘共其粢盛也。粢，稷也。稷曰明粢，在器曰盛。庾蔚云：“粢盛所须者少，故丘乘共之也。”皇氏云：“若天子诸侯祭社，则用藉田之穀。大夫以下无藉田，若祭社，则丘乘之民共之，示民出力也。”<span class="q">○</span>“所以报本反始也”者，结美报也。皇氏云：“国人毕作，是‘报本’，而丘乘共粢盛，是‘反始’。言粢盛是社所生，故云‘反始也’。”熊氏云：“祭社稷之神为报本，祭所配之人为反始。”未知孰是，故两存焉。<span class="q">○</span>注“大社”至“所立”。<span class="q">○</span>正义曰：知“为群姓所立”者，《祭法》文，但社稷之义，先儒所解不同。郑康成之说，以社为五土之神，稷为原隰之神，句龙以有平水土之功，配社祀之，稷播五穀之功，配稷祀之。郑必以为此论者，案《郊特牲》云“社祭土而主阴气”，又云“社所以神地之道”。又《礼运》云：“命降于社之谓殽地。”又《王制》云：“祭天地社稷，为越紼而行事。”据此诸文，故知社即地神，稷是社之细别，别名曰稷，稷乃原隰所生，故以稷为原隰之神。故贾逵、马融、王肃之徒，以社祭句龙，稷祭后稷，皆人鬼也，非地神。故《圣证论》王肃难郑云：“《礼运》云：‘祀帝於郊，所以定天位；祀社於国，所以列地利。’社若是地，应云定地位，而言列地利，故知社非地也。”为郑学者马昭之等通之云：“天体无形，故须云定位。地体有形，不须云定位，故唯云列地利。”肃又难郑云：“祭天牛角茧栗而用特牲，祭社用牛角尺而用大牢。又祭天地大裘而冕，祭社稷絺冕，又唯天子令庶民祭社，社若是地神，岂庶民得祭地乎？”为郑学者通之云：“以天神至尊而简质事之，故牛角茧栗而用特牲，服著大裘。天地至尊，天子至贵，天子祭社，是地之别体，有功於人，报其载养之功，故用大牢，贬降於天，故角尺也。祭用絺冕，取其阴类，庶人蒙其社功，故亦祭之，非是方泽、神州之地也。”肃又难郑云：“《召诰》用牲于郊牛二，明后稷配天，故知二牲也。”又云：“社于新邑，牛一、羊一、豕一，明知唯祭句龙，更无配祭之人。”为郑学者通之云：“是后稷与天，尊卑所别，不敢同天牲，句龙是上公之神，社是地祇之别，尊卑不尽县绝，故云配同牲也。”肃又难郑云：“后稷配天，《孝经》言配天明夫，后稷不称天也。《祭法》及昭二十九年传云：‘句龙能平水土，故祀以为社。’不云祀以配社，明知社即句龙也。为郑学者通之云：“后稷非能与天同，功唯尊祖配之，故云不得称天。句龙与天同功，故得云祀以为社，而得称社也。”肃又难云：“《春秋》说伐鼓於社责上公，不云责地祇，明社是上公也。又《月令》‘命民社’郑注云：‘社，后土也。’《孝经》注云：‘后稷，土也。句龙为后土。’郑既云：‘社，后土’，则句龙也。是郑自相违反。”为郑学者通之云：“伐鼓责上公者，以日食，臣侵君之象，故以责上公言之。句龙为后土之官，其地神亦名后土，故《左传》云：‘君戴皇天而履后土。’地称后土，与句龙称后土名同而无异也。郑注云‘后土’者，谓土神也，非谓句龙也。故《中庸》云：‘郊社之礼。’注云：‘社，祭地神。’又《鼓人》云：‘以灵鼓鼓社祭。’注云：‘社祭，祭地祇也。’是社祭地祇也。”其社稷制度，《白虎通》云：“天子之社，坛方五丈，诸侯半之。”说者又云：“天子之社，封五色土为之，若诸侯受封，各割其方色土与之，则东方青，南方赤之类是也。”上皆以黄土也。其天子诸侯皆有二社者，《祭法》云：“王为群姓立社，曰大社，王自为立社，曰王社。诸侯为百姓立社曰国社，诸侯自为立社曰侯社。”是各有二社。又各有胜国之社，故此云丧国之社屋之，是天子有之也。案《春秋》亳社灾，《公羊》云：“亡国之社，盖揜之。揜其上而柴其下。”是鲁有之也。襄三十年《左传》云：“鸟鸣于亳社。”是宋有之也。此是天子诸侯二社之义。其所置之处，《小宗伯》云：“右社稷，左宗庙。”郑云：“库门内、雉门外之左右。”为群姓立社者，在库门内之西，自为立者，在藉田之中。其亡国之社，《穀梁传》云：“亡国之社以为庙屏，戒。”或在庙，或在库门内之东。则亳社在东也，故《左传》云：“间于两社，为公室辅。”鲁之外朝，在库门之内，东有亳社，西有国社，朝廷执政之处。故云间於两社也。其卿大夫以下，案《祭法》云：“大夫以下，成群立社曰置社。”注云：“大夫不得特立社，与民族居，百家以上则共立一社。今时里社是也。”如郑此言，则周之政法，百家以上得立社，其秦汉以来，虽非大夫，民二十五家以上则得立社，故云今之里社。又《郑志》云：《月令》命民社谓秦社也。自秦以下，民始得立社也。其大夫以下所置社者，皆以土地所宜之木，则《论语》云“夏后氏以松，殷人以柏，周人以栗”，故《大司徒》云“而树之田主，各以其野之所宜木”，是也。其天子大社之等，案《尚书》无逸篇曰：“大社唯松，东社唯柏，南社唯梓，西社唯栗，北社唯槐。”其天子诸侯大夫等皆有社也。故注《司徒》“田主”、“田神”、“后土”、“田正”之所依也。田正则稷神也，田主尚然，故知天子诸侯社皆有稷，其亡国之社亦有稷。故《士师》云：“若祭胜国之社稷，则为之尸。”是有稷也。但亡国之社稷，故略之，用刑官为尸，则其祭馀社为尸，不用刑官也。其社之祭，一岁有三：仲春命民社，一也；《诗》云“以社以方”，谓秋祭，二也；孟冬云大割祠于公社，是三也。其社主用石，故郑注《宗伯》云：“社之主盖用石。”案《条牒论》：稷坛在社坛西，俱北向，营并坛共门；或曰在社坛北。其用玉无文，不可强言，今礼用两圭有邸。《异义》：今《孝经说》曰：社者土地之主，土地广博，不可遍敬，封五土以为社。古《左氏说》共工为后土，后土为社。许君谨案亦曰：“《春秋》称公社，今人谓社神为社公，故知社是上公，非地祇。”郑駮之云：“社祭土而主阴气，又云社者神地之道。谓社神但言上公，失之矣。今人亦谓雷曰雷公，天曰天公，岂上公也！”《异义》：“稷神，今《孝经说》：稷者，五穀之长，穀众多不可遍敬，故立稷而祭之。古《左氏》说：列山氏之子曰柱，死祀以为稷，稷是田正，周弃亦为稷。自商以来祀之。”许君谨案：“礼缘生及死，故社稷人事之。既祭稷，穀不得，但以稷米祭稷，反自食。”同《左氏》义。郑驳之云：“《宗伯》以血祭祭社稷、五岳、四渎。社稷之神，若是句龙、柱弃，不得先五岳而食。又引司徒五土名。又引大司乐五变而致介物，及土示；土示，五土之总神，即谓社也。六乐於五地无原隰，而有土祇，则土祇与原隰同用乐也。又引《诗·信南山》云：“畇畇原隰。”下云：“黍稷或云。”原隰生百穀，黍为之长。然则稷者原隰之神，若达此义，不得以稷米祭稷为难。<span class="q">○</span>注“单出里，皆往祭社於都鄙，二十五家为里，毕”至“毂一乘”。<span class="q">○</span>正义曰：“单出里，皆往祭社於都鄙”者，案《周礼》：“都鄙，公卿大夫采地，公卿大夫祭社，其里之人皆往就祭。”此据采地言之，故云“往祭社於都鄙。”必知据采地者，以经云“唯社，丘乘”，“丘乘”是采地井田之制，故举采地言焉。其公邑之民，所属酂鄙县遂，有祭社之事，则亦往酂鄙中助之。其六乡之内，於祭酺，党祭禜。虽满百家以上，不祭社也。唯其州祭社，其所属闾民祭社祭禜祭酺之时，亦皆往也。但此文主於社，故特言社耳。云“人则尽行，非徒羡也”者，案《周礼·小司徒》云：“凡起徒役，毋过家一人，以其馀为羡。”则家一人之外，皆为羡也。此云“人则尽行，非徒羡”，似羡外更有人者，若六乡上剂致民，一人为正卒，又一人为羡卒，其馀为馀夫。则据都鄙及六遂之外，羡卒外有馀夫，故云“非徒羡也”。云“丘，十六井也”以下，皆《司马法》文。



季春出火，为焚也。谓焚莱也，凡出火，以火出，建辰之月，火始出。然后简其车赋，而历其卒伍，而君亲誓社，以习军旅，左之右之，坐之起之，以观其习变也。简、历谓算具陈列之也，君亲誓社，誓吏士以习军旅。既而遂田，以祭社也。言祭社，则此是仲春之礼也。仲春以火田，田止弊火，然后献禽，至季春火出，而民乃用火。今云季春出火，乃誓社，记者误也。社或为省。<span class="q">○</span>卒，祖忽反。算，思管反。省，思浅反。而流示之禽，而盐诸利，以观其不犯命也。流，犹行也，行，行田也。盐读为艳。行田示之以禽，使歆艳之，观其用命不也。谓禽为利者，凡田，大兽公之，小禽私也。<span class="q">○</span>盐，依注音艳。行行，上如字，下及下“行田”皆下孟反。歆，许金反。求服其志，不贪其得。失伍而获，犹为犯命。故以战则克，以祭则受福。<span class="q">○</span>天子適四方，先柴。所到必先燔柴，有事於上帝也。《书》曰：“岁二月，东巡守，至于岱宗，柴。”<span class="q">○</span>燔音烦。守，手又反。岱音代。

[疏]“季春”至“先柴”。<span class="q">○</span>正义曰：此一节论仲春祭社之前，田猎取禽以祭社获福之事。<span class="q">○</span>“季春出火，为焚也”者，祭社既用仲春，此出火为焚，当在仲春之月。今云季春者，记者以季春之时，民始出火，记者错误，遂以为天子诸侯用焚亦在季春，故误为季春，当为仲春也。为焚者，谓焚烧除治宿草。<span class="q">○</span>“然后简其车赋”者，谓既焚之后，简选车马及兵赋器械之属。<span class="q">○</span>“而历其卒伍”者，谓历其百人之卒，五人之伍。<span class="q">○</span>“而君亲誓社”者，谓君亲自誓此士众，以习军旅，既而遂田，以所得之禽兽，因以祭社，故云“亲誓社”。<span class="q">○</span>“左之右之，坐之起之”者，谓戒敕之以习军旅之事，或左或右，或坐或起。<span class="q">○</span>“以观其习变也”者，谓君亲自观於习武变动之事。<span class="q">○</span>“而流示之禽”者，流，行也。谓教陈讫而行田礼，谓驱禽於陈前，以示士卒也。<span class="q">○</span>“而盐诸利”者，盐者，艳也。诸，於也。利则禽也，所以驱禽示之，而歆艳之，以小禽之利。<span class="q">○</span>“以观其不犯命也”者，於此之时，观其士卒犯命与不犯军命者。<span class="q">○</span>“求服其志，不贪其得”者，所以观其犯命与否者，求欲服其士卒之志，使进退依礼，不欲贪其犯命，苟得於禽，言失伍得禽，犹为犯命，不免罚也。<span class="q">○</span>“故以战则克，以祭则受福”者，以其所为得礼，战则克胜，祭则受福。<span class="q">○</span>注“为焚”至“始出”。<span class="q">○</span>正义曰：“出火，以火出”者，案《春秋》火出为夏三月，此出火者，谓出陶冶之火，故《左氏》昭六年，郑人铸刑书，火未出而用火，故晋士文伯讥之。若田猎之火，则昆虫蛰后得火田以至仲春也。<span class="q">○</span>注“简历”至“误也”。<span class="q">○</span>正义曰：“简、历谓算具陈列之”者，经云“左之右之”，军或须左，或须右；“坐之起之”，谓须坐须起。崔氏云：“谓士卒至前表而坐，将行而起。”崔氏所言，是仲冬大阅之礼，未知春时亦然以否？云“言蔡社，则此是仲春之礼也”者，此经无祭社之文，以连前经祭社之事，故云“此是仲春之礼”。云“仲春以火田，田止弊火”者，《周礼·大司马职》文。引之者，证仲春火弊而田止。云“至季春出火，而民及用火”者，案《司爟》云：“季春出火，民咸从之。”故民乃用火。云“今云季春出火，乃誓社，记者误也”者，谓作记之人，见季春民之出火，谓为焚莱祭社，故称“季春”。<span class="q">○</span>注“盐诸”至“私之”。<span class="q">○</span>正义曰：盐、艳声相近，歆艳是爱欲之言，故读从艳也。云“大兽公之，小禽私之”，二者《大司马》文。<span class="q">○</span>“天子適四方，先柴”。<span class="q">○</span>正义曰：此一节明天子巡守祭天之礼。<span class="q">○</span>“天子適四方，先柴”者，谓巡守至方岳，先燔柴以告天，是尊天故也。<span class="q">○</span>注“书曰”至“宗柴”。<span class="q">○</span>正义曰：此《虞书·舜典》文。案郑注《尚书》以为别有《舜典》之篇，将此为《尧典》，与古文异也。此祭上帝，谓祭当方帝。皇氏云：“谓祭感生帝。”义非也。