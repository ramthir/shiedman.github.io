---
title: 心一也
group: 以下門人徐愛錄
chapter: 傳習錄卷上〔10〕
category: 传习录
tags: [王阳明]
permalink: /books/chuanxilu/10.html
date: 2014-03-31 01:55:00 +0800
layout: book_page 
---

愛問，「『道心常爲一身之主，而人心每聽命』①。以先生精一之訓推之，此語似有弊」。先生曰，「然。心一也。未雜於人謂之道心。雜以人僞謂之人心③。人心之得其正者卽道心。道心之失其正者卽人心。初非有二心也。程子謂人心卽人欲，道心卽天理③。語若分析，而意實得之。今曰『道心爲主，而人心聽命』，是二心也。天理人欲不並立。安有天理爲主， 人欲又從而聽命者」？

+ ①聽命。語見朱子，中庸章句序。
+ ②道心人心，見第二條，註四。
+ ③人心道心。伊川云，「人心，私欲也。道心，正心也」(二程遺書，卷十九，頁七上)。倪錫恩誤以爲程明道語。
{: .footnote}

+ 馮柯云：人心之人，非雜以人偽而謂之人也。孟子所謂耳目口體之欲，小體也。道心之 道，非以未雜于人而謂之道也。孟子所謂仁義禮智之心，大體也。「從其大體為大人， 從其小體為小人」(告子篇第六下，第十五章)。道心為主，而人心聽命，從其大體 者也。道心不能為主，而反見役于人心，從其小體者也。朱子之言，分明出于孟子，豈有弊哉？(求是编，卷一，頁十五上下)。

+   劉宗周云：先生説，人道只是一心，極是。然細看來依舊只是程朱之見。恐尚有剩義。 孟子曰「仁人心也」(告子篇第六上，第十一章)。人心便只「人心也」之人心。 道心即是「仁」字。以此思之，是一是二。人心本只是人之心。如何説他是偽心欲心？ 敢以質之先生。(遺编，卷十三，陽明傳信錄三，頁四上)

    捷案：黃宗義採用劉宗周陽明傳信錄之陽明語錄，全錄于明儒學案之姚江學案，並採用 宗周評語。今于此條則不錄劉之評語。想宗羲不以其師宗周之語為然。

+ 施邦曜云：此卽孔子「道二，仁與不仁」(孟子，離婁篇第四，第二章)之説。出此入彼。只有一個，更無兩個。可不慎哉？

+   三輪一齋云：朱子亦嘗以人心為人欲，然非本説。載朱書節要，而李退溪論之。

    捷案：李氏名滉(號退溪，1501—1570)，朝鮮數一数二之儒者。所著朱子書 節要二十七卷。朱子疑人心私欲之説為過，見朱子文集卷三十二致張敬夫第三十七 書。其説來自二程遺書，故「非本説」。李渑採此書入朱子書節要卷三，题下評語云， 「人心私欲，與今中庸序説不同。所以收此，欲見先生入道本末」。

+ 佐藤執齋云：文成本意，在不歧道人為二，非直認人為欲。雖在朱子，未嘗謂有二心。而其語過于分 析，則遂啓錯認為二之弊。故茲引程子，明人心為人欲之原耳。「今曰」以下，故本程子辯之。

+ 東正純云：程子人心卽人欲之説，殆似不可解者。豈以氣禀之欲為人欲歟？要之此條似 泥乎辭矣。删之可也。

+ 但衡今云：陽明頗从程説，是以一心而具理欲的兩面。朱子之一實一虛，程子之一理一 欲。理欲未必盡是，虚實未必盡非也。蓋以心之本體，虚實理欲為一也。


