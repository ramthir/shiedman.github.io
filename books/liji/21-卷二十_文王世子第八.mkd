---
title: 卷二十_文王世子第八
category: 礼记正义
author: 汉·郑玄(注), 唐·孔颖达(疏)
date: 2014-05-26 14:27:55 +0800
permalink: /books/Liji/21.html
layout: book_page
---

陆曰：“文王，周文王昌也。郑云：‘以其善为世子之礼，故著谥号标篇，言可法也。’”

[疏]正义曰：案郑《目录》云：“名曰《文王世子》者，以其记文王为世子时之法，此於《别录》属《世子法》。”此篇之内凡有五节，从“文王之为世子”下，终“文王之为世子也”为第一节，论文王武王为世子之礼、下之事上之法。从“凡学世子”至“周公践阼”为第二节，论在上教下，说庠序，释奠先圣、先师，养老东序，并明茸荃教世子，又更论周公践阼，抗世子法於伯禽之事。自“庶子之正於公族”至“不翦其类”为第三节，明庶子正理、族人燕饮，及刑罚之事，殊於异姓，又更覆说殊於异姓之义。自“天子视学”至“典于学”为第四节，论天子视学，养三老五更，并明公侯伯子男反归养老於国。自“世子之记”以终篇末为第五节，以其文王为世子圣人之法，非凡人所行，故更明寻常世子法。各随文解之。



文王之为世子，朝於王季日三。三皆曰朝，以其礼同。<span class="q">○</span>朝，直遥反。三如字，又息暂反。鸡初鸣而衣服，至於寝门外，问内竖之御者曰：“今日安否何如？”内竖，小臣之属，掌外内之通命者。御，如今小史直日矣。<span class="q">○</span>衣，徐於既反，又如字。竖，上主反。内竖曰：“安。”文王乃喜。孝子恒兢兢。及日中又至，亦如之。又，复也。<span class="q">○</span>复，扶又反。及莫又至，亦如之。莫，夕也。<span class="q">○</span>莫音暮，注及篇末皆同。其有不安节，则内竖以告文王。文王色忧，行不能正履。节谓居处故事。履，蹈地也。<span class="q">○</span>蹈，徒报反。王季复膳。饮食安也。然后亦复初。忧解。<span class="q">○</span>解，胡买反。

[疏]“文王”至“复初”。<span class="q">○</span>正义曰：案纬<img src="pic/z104.bmp">之说，文王年九十六始称王，崩后谥之曰文，则为世子之时，未得为文王也，记者於后追而书之。下记世子朝父母，每日唯二。又《内则》云“命士以上，昧爽而朝，日入而夕”者，朝礼具，夕礼简，故言夕。今三皆曰朝者，以其礼同，故通言朝。凡常世子朝父母每日唯二，今文王朝於王季日三者，增一时又三者皆称朝，并是圣人之法也。



食上，必在视寒暖之节。在，察也。<span class="q">○</span>上，时掌反。暖，乃管反，徐况烦反。食下，问所膳。问所食者。命膳宰曰：“末有原。”应曰：“诺。”然后退。末犹勿也。原，再也。勿有所再进，为其失饪，臭味恶也。退，反其寝。<span class="q">○</span>末，亡曷反。应，应对之应。为，于伪反。饪，而审反，生孰之节。武王帅而行之，不敢有加焉。庶几程式之。帅，循也。文王有疾，武王不说冠带而养。言常在侧。<span class="q">○</span>税，本亦作脱，又作说，同，音他活反，养，羊尚反。文王一饭亦一饭，文王再饭亦再饭。欲知气力箴药所胜。<span class="q">○</span>壹，本亦作一。饭，扶晚反，下及篇末皆同。箴，本亦作諴，之林反。胜音升。旬有二日乃间。间犹瘳也。<span class="q">○</span>瘳，丑由反，差也。

[疏]“食上，必在视寒暖之节，食下，问所膳”至“乃间”。<span class="q">○</span>正义曰：“食上”谓献馔，“食下”谓食毕彻馔而下，文王问进食之人，其父所膳何食，膳宰答毕，文王又命戒膳宰云：末有原。末，无也。原，再也。言在后进食之时，皆须新好，无得使前进之物而有再进，膳宰应曰诰，然后文王乃退，反其寝也。<span class="q">○</span>注“末犹”至“其寝”。<span class="q">○</span>正义曰：末，微末，故为勿也。原，再也，《释言》文。云“为其失饪，臭味恶也”者，食若再进，必熟烂过节，故为失饪。臭谓气也，言气之与味皆恶也，故云“臭味恶”。云“退，反其寝”者，以来至王季寝门外，今云退，故知退反其寝，谓文王私寝也。<span class="q">○</span>注“庶几程式之，帅，循也”。<span class="q">○</span>正义曰：案《尔雅·释言》云：“庶几，尚也。”是庶几为慕尚之义。“程式之”者，程是程限也，式是法式，言武王慕尚文王，以为程限法式。帅，循也。《释诂》文。经云“不敢有加焉”者，以武王伐纣，功业既成，恐有逾越文王之嫌，故记者云“不敢有加焉”。<span class="q">○</span>注“间犹瘳也”。<span class="q">○</span>正义曰：若病重之时病恒在身，无少间空隙。病今既损，不恒在身，其间有空隙，故云“间犹瘳也”。瘳是疾减损也。



文王谓武王曰：“女何梦矣？”间后容卧。<span class="q">○</span>女音汝，后同。武王对曰：“梦帝与我九龄。”帝，天也。<span class="q">○</span>聆音零，本或作龄。文王曰：“女以为何也？”武王曰：“西方有九国焉，咀荃其终抚诸？”抚犹有也。言君王，则此受命之后也。文王曰：“非也。古者谓年龄，齿亦龄也。我百，尔九十。吾与尔三焉。”年，天气也。齿，人寿之数也。九龄，九十年之祥也。文王以勤忧损寿，武王以安乐延年。言与尔三者，明传业於女，女受而成之。<span class="q">○</span>寿音受，后同。乐音洛。予尔，羊汝反。传，直专反。文王九十七乃终，武王九十三而终。君子曰终，终其成功。

[疏]“文王”至“而终”。<span class="q">○</span>正义曰：文王疾瘳，武王得安睡，文王问，尔其何梦？武王对曰：梦见天帝与我九龄之言，而与我也。文王语武王云：天既与女九龄之言，女以九龄为何事也。武王曰：龄，善也，是福善之事，西方有九国未宾，既梦得九种龄善，君王其终抚诸。抚，有也。诸，之也。言王终久有之。文王曰：女之所言非也。古者谓年龄，谓称年为龄。古者称齿亦为龄。天既与女九龄，女得九十年之祥。是我为百岁，尔为九十，吾与尔三焉，言我於百年中，与尔以三年焉。皇氏云：“以九龄谓铃铎，谓天以九个铃铎而与武王。”遍验书本，龄皆从齿，解为铃铎，於理有疑，亦得为一义。今谓天直以九龄之言而与武王，不知龄是何事，故文王不审，云“女以为何”。<span class="q">○</span>注“抚犹”至“后也”。<span class="q">○</span>正义曰：抚为存抚，故为有也。“言君王，则此受命之后”者，文王继王季为西伯，是殷之诸侯，不合称王。今武王谓之君王，故知受命之后也。案《书传》云：“文王受命一年，质虞芮之讼，二年伐鬼方，三年伐密须，四年伐犬夷，五年伐耆，六年伐崇，七年而崩。”《书序》云：“殷始咎周。”郑注云：“纣闻文王三伐皆胜，而始畏恶之，囚於羑里。”三伐者，谓二年伐鬼方，三年伐密须，四年伐犬，夷则被囚在四年之末，五年之初。於时必未称王，若其称王，反叛已露，纣何肯囚复释之？是知於时必未称王也。《书传》云：“五年伐耆。”《殷传》云：“五年之初，得散宜生等献宝而释文王。”文王出则克黎，六年伐崇则称王，故《诗·皇矣》论伐崇，“是类是禡”，行天子礼。此云称王在受命之后者，谓受命六年之后也。受命者，谓受赤雀丹书之命，故《中候我应》云：“赤雀入酆，止於昌户，受命之时，已三分有二。”今云西方有九国，於时未宾，则非有二分诸侯也。或以为庸、蜀、羌、髳、微、卢、彭、濮之徒，未知定是何国也。<span class="q">○</span>注“年，天气也”至“成之”。<span class="q">○</span>正义曰：《尔雅·释天》云：“周曰年。”年，稔也。稔孰谓岁穀一孰，是年为天气也。《大戴礼》云：“男八月生齿，八岁而龀齿。”是人寿之数也。又年穀一孰而零落，人之年老，齿亦零落，是年之与齿，俱有零落之义。云“文王以勤忧损寿”者，以文王当纣暴虐之时，故知勤忧损寿也。《无逸》篇云：“文王自朝至于日中昃，不遑暇食。”是勤忧也。云“武王以安乐延年”者，以武王承文王之业，故安乐延年。《诗·鱼丽》“美万物盛多”，“始於忧勤，终於逸乐”也。年寿之数，赋命自然，不可延之寸阴，不可减之晷刻。文王九十七，武王九十三，天定之数。今文王云“吾与女三”者，示其传基业於武王，欲使武王承其所传之业，此乃教戒之义训，非自然之理。



成王幼，不能涖阼。涖，视也。不能视阼阶，行人君之事。<span class="q">○</span>涖音吏，又音类，下同。涖视，本或作莅，临也。周公相，践阼而治。践，履也。代成王履阼阶，摄王位，治天下也。<span class="q">○</span>相，息亮反。治，徐直吏反，下注“治定”同，一音如字。抗世子法於伯禽，欲令成王之知父子、君臣、长幼之道也。抗犹举也。谓举以世子之法，使与成王居而学之。<span class="q">○</span>抗，苦浪反。长，丁丈反，后皆同。成王有过，则挞伯禽，所以示成王世子之道也。以成王之过击伯禽，则足以感喻焉。<span class="q">○</span>挞，他达反，击也。文王之为世子也。显上事。

[疏]“成王幼不能”至“子也”。<span class="q">○</span>正义曰：武王既终，成王幼弱，不能涖阼阶行人君之事，周公乃辅相成王，令成王且在学，学世子之道。周公代成王践履阼阶，摄王位而临天下，乃兴举世子之法於伯禽，伯禽举行世子之法以示成王，欲令成王观而法之，使知父子君臣长幼之道。<span class="q">○</span>“成王有过则挞伯禽”者，若成王法效伯禽，不能备具，而有过失，周公则笞挞伯禽，责其不能以世子之礼教成王也。必如此者，所以示成王世子之道。<span class="q">○</span>“文王之为世子也”者，从篇首以至於此，是文王之为世子及武王成王之法，其武王成王为世子之礼，皆上法文王，故以文王之为世子总结之也。<span class="q">○</span>注“涖视”至“之事”。<span class="q">○</span>正义曰：案郑注《金縢》云：“文王崩后，明年生成王。”则武王崩时，成王年十岁，服丧三年毕，成王年十二，明年将践阼，周公欲代之摄政，群叔流言，周公辟之，居东都，时成王年十三也。居东二年，成王收捕周公之属党，时成王年十四也。明年秋大熟，遭雷风之变。时周公居东三年，成王年十五，迎周公反，而居摄之元年也。居摄四年，封康叔作《康诰》，是成王年十八也。故《书传》云：“天子大子十八称孟侯。”居摄七年，成王年二十一也。明年，成王即政，年二十二也。此是郑义，推成王幼不能践阼之事也。<span class="q">○</span>注“践履”至“下也”。<span class="q">○</span>正义曰：经云“周公相，践阼而治”，知非周公辅相成王。今云“践阼而治”，必知周公代成王履阼阶者，以《明堂位》云“天子负斧依，南乡而立”，又云“周公践天子之位”，是代居位也。



凡学世子及学士必时，四时各有宜学。士谓司徒论俊选所升於学者。<span class="q">○</span>学，户孝反，教也，下“小乐正学干”、“籥师学戈”、“学舞干戚”同。选，息恋反，后同。春夏学干戈，秋冬学羽籥，皆於东序。干，盾也。戈，句孑戟也。干戈，《万》舞，象武也，用动作之时学之。羽籥，《籥》舞，象文也，用安静之时学之。《诗》云：“左手执籥，右手秉翟。”<span class="q">○</span>夏，户嫁反，下放此。籥，羊灼反。楯，食准反，又音尹。句，古侯反。翟，大历反。小乐正学干，大胥赞之。籥师学戈，籥师丞赞之。四人皆乐官之属也，通职，秋冬亦学以羽籥。小乐正，乐师也。《周礼》“乐师掌国学之政，教国子小舞”，“大胥掌学士之版，以待致诸子，春入学，舍菜合舞。秋颁学合声”，“籥师掌教国子舞羽吹籥”。<span class="q">○</span>大如字，又音大。胥，息余反，又息吕反，注皆放此。版音板，本又作板。舍菜音释，后“舍菜”同。颁音班。胥鼓《南》。《南》，南夷之乐也。胥掌以六乐之会，正舞位。旄人教夷乐，则以鼓节之。《诗》云：“以《雅》以《南》，以籥不僣。”<span class="q">○</span>旄音毛。僣，七寻反，又子念反。春诵夏弦，大师诏之。瞽宗秋学《礼》，执礼者诏之。冬读《书》，典书者诏之。《礼》在瞽宗，《书》在上庠。诵谓歌乐也。弦谓以丝播《诗》。阳用事，则学之以声。阴用事，则学之以事。因时顺气，於功易成也。周立三代之学，学《书》於有虞氏之学，《典》、《谟》之教所兴也。学舞於夏后氏之学，文武中也。学《礼》、《乐》於殷之学，功成治定，与已同也。<span class="q">○</span>大音太，下文注“大乐正”、“大学”、“大傅”、“大祖”、“大寝”皆同。瞽音古，瞽宗，殷学名。庠音详，上庠，虞学名。播，波我反。易，以豉反。

[疏]“凡学”至“上庠”。<span class="q">○</span>正义曰：此一节是第二节中，教世子及学士时节，兼明所教之官及所教之处。“凡学世子及学士必时”者，学谓教也，言三王教世子及学士等，必各逐四时所宜，则下文之类是也。<span class="q">○</span>注“四时”至“学者”。<span class="q">○</span>正义曰：“四时各有所宜学”者，即下云“春夏学干戈”，及“春诵夏弦”之类是也。云“学士谓司徒论俊选所升於学”者，则《王制》云“王子、卿、大夫、元士之適子，及国之俊选等升於学”，谓大学也。故下云“於东序”，是大学也。<span class="q">○</span>注“干盾”至“秉翟”。<span class="q">○</span>正义曰：干，盾也。春时万物有孚甲，故象干也。盾，捍也。盾所以捍难，故以干为盾也。云“戈，句孑戟也”者，夏气茂盛，万物体壮，枝叶似戟，有句孑也。案《考工记》：“戈广二寸，内倍之，胡三之，援四之，以其形句曲有孑刃。”郑云：“若今鸡鸣戟也。”云“干戈，《万》舞，象武也”者，宣八年《公羊传》：“《万》者何？干舞也。”以其用干，故知象武。若其《大武》，则以干配戚，则《明堂位》云：“朱干玉戚冕而舞《大武》。”若其小舞，则以干配戈，则《周礼》乐师教小舞、干舞是也。春夏阳气发动，故云“用动作之时学之”。“秋冬学羽籥”，羽，翟羽也。秋则体成文章也。籥，笛也。籥声出於中，冬则万物藏於中。云“羽籥，籥舞，象文也”，宣八年《公羊传》云：“籥者何？籥舞也。”以其不用兵器，故象文也。引《诗》者，《邶风·简兮》之篇也，证羽籥之义，以秋冬凝寒渐静，故云“用安静之时学之”。卢植以为春教干，夏教戈，秋教羽，冬教籥。但干与戈、羽与籥，舞时相对之物。皇氏云“郑引《诗》‘左手执籥，右手秉翟’，则秋冬羽籥同教，春夏亦同教干戈”，义或然也，皆据年二十升大学者也。<span class="q">○</span>注“四人”至“吹籥”。<span class="q">○</span>正义曰：云“通职，秋冬亦学以羽籥”者，此籥师云教戈，《周礼》“籥师掌教国子舞羽吹籥”，是籥师既教戈，又教籥。此小乐正教干，《周礼》乐师教小舞，则六舞皆教，故知通职。至秋冬之时，亦教羽籥也。云“小乐正，乐师也”者，诸侯谓之小乐正，天子谓之乐师，此有大乐正及小乐正，《周礼》有大司乐，有乐师，故知小乐正当乐师也。但此经杂，多有诸侯之礼，故谓之大乐正也、小乐正也。云“《周礼》乐师掌国学之政，教国子小舞”者，证乐师有教舞之事。小舞者，谓年幼小时教之舞，其舞即帗舞、羽舞、皇舞、旄舞、干舞、人舞也。云“大胥掌学士之版，以待致诸子，春入学，舍菜合舞，秋颁学合声”者，证大胥有教乐之事，大胥掌教学士版籍，以待聚致诸子，诸子则学士也。春时入学释蘋藻之菜，礼先圣先师，合六舞节奏，令之得所。秋时颁布学者才艺，和合音声，使应曲折。云“籥师掌教国子舞羽吹籥”者，证籥师有教乐之事。《周礼》唯有籥师，此云籥师丞者，或诸侯之礼，或异代之法。<span class="q">○</span>“胥鼓《南》”。<span class="q">○</span>胥谓大胥，《南》谓南夷之乐。旄人教国子南夷乐之时，大胥则击鼓以节南乐，故云“胥鼓《南》”。<span class="q">○</span>注“南南”至“不僣”。<span class="q">○</span>正义曰：《钩命决》云：“东夷之乐曰《昧》，南夷之乐曰《南》，西夷之乐曰《朱离》，北夷之乐曰《禁南》，一名《任》。”《明堂位》云：“《任》，南蛮之乐也。”云“胥掌以六乐之会，正舞位”者，证大胥所以鼓节《南》，由正舞位，故鼓之也。云“旄人教夷乐”者，证教《南》乐之人是旄人也。引《诗》“以雅以南”者，是《小雅·鼓锺》之诗，剌幽王用乐不与德比，故陈先王正乐以剌之。教夷蛮者，明王德化率来四夷，言先王以《万》舞之雅乐，以四夷之《南》乐，以籥舞之文乐，进旅退旅，则知三舞各得其所，不有僣差。引之者，证此经之《南》，举南乐，则四夷之乐皆教之也。<span class="q">○</span>注“诵谓”至“同也”。<span class="q">○</span>正义曰：诵谓歌乐者，谓口诵歌乐之篇章，不以琴瑟歌也。云“弦谓以丝播《诗》”者，谓以琴瑟播彼《诗》之音节，《诗》音则乐章也。若学舞之时，春夏学干戈而用动，秋冬学羽籥而用静，皆据年二十升於大学者。若其未升大学之时，则春诵夏弦，在殷之瞽宗也。云“阳用事则学之以声”，春夏是阳，阳主清轻，故学声，声亦清轻。云“阴用事则学之以事”，秋冬属阴，阴主体质，故学事，事亦体质。因四时所宜，顺动静之气，於学功业易成也。云“周立三代之学”者，谓立虞、夏、殷学也。其虞之学制在国，兼在西郊，郊则周之小学也。夏、殷之学亦在国。而郑注《仪礼》云“周立四代之学於国”者，合周家为言耳，故与此注不同。夏后氏之学在上庠，即周之大学，为夏之制也。云“学《书》於虞氏之学，《典》、《谟》之教所兴也”者，《虞书》有《典》有《谟》，故就其学中而教之，则周之小学也。云”学舞於夏后氏之学，文武中也”，夏后氏上受舜禅，是文：下有汤伐，是武。以此二者之间，故云“文武中”，以兼有文舞武舞故也。云“学《礼》、《乐》於殷之学，功成治定，与已同也”者，以汤伐桀，武王伐纣，殷、周革命，事类相似，故云“功成治定，与已同也”。先师以为三代学，皆立大学小学。今案下养老於东序，是周之大学，夏之东序也。又《王制》云“养老於虞庠”，是周之小学为虞庠也。又此学虞学也，学舞於夏学，学礼於殷学。若周别有大学小学，更何所教也？



凡祭与养老乞言，合语之礼，皆小乐正诏之於东序。学以三老之威仪也。养老乞言，养老人之贤者，因从乞善言可行者也。合语，谓乡射、乡饮酒、大射、燕射之属也。《乡射记》曰：“古者，於旅也语。”<span class="q">○</span>合如字，徐音閤，注同。下“大合乐”放此。大乐正学舞干戚，语说，命乞言，皆大乐正授数。学以三者之舞也。戚，斧也。语说，合语之说也。数，篇数。<span class="q">○</span>说如字，徐始锐反，注“语说”同。大司成论说在东序。论说，课其义之深浅，才能优劣。此云乐正司业，父师司成，则大司成、司徒之属师氏也。师氏掌以美诏王，教国子以三德三行，及国中、失之事也。<span class="q">○</span>论，力门反，徐力顿反，注同。行，下孟反，下文“德行”同。

[疏]“凡祭与养老”至“在东序”。<span class="q">○</span>正义曰：此一节还是第二节中，教世子及学士祭与养老合语之威仪，又教世子等祭与养老合语之义理，兼明所教之官及所教之处，又明司成之官考课才艺深浅也。<span class="q">○</span>“凡祭与养老乞言，合语之礼”者，此之一“凡”总包三事也：一是祭，二是养老乞言，三是合语之礼。“皆小乐正诏之於东序”，谓祭与养老乞言及合语之礼，皆小乐正之官诏告世子及学士於东序之中，谓小乐正以此祭及养老、合语三者之威仪以教世子及学士等。<span class="q">○</span>注“学以”至“也语”。<span class="q">○</span>正义曰：学以三者，学，教也。教以三者威仪容貌，言祭与养老乞言及合语行礼之时，皆有容貌，故小乐正教之。云“合语谓乡射，乡饮酒、大射、燕射之属也”者，此经先云祭与养老乞言，别云合语，则合语非祭与养老也。故知是乡射、乡饮酒必大射、燕射之等，指《仪礼》成文而言之，以其此等至旅酬之时，皆合语也。其实祭未及养老，亦皆合语也。故《诗·楚茨》论祭祀之事，云“笑语卒获”，笺云：“古者於旅也。”语是祭，有合语也。养老既乞言，自然合语也。引《乡射记》者，证旅酬之时，得言说先王之法，故云“古者於旅也语”。言合语者，谓合会义理而语说也。<span class="q">○</span>“大乐”至“授数”。<span class="q">○</span>前文小乐正既教三者之威仪，今大乐正又教三者之义理，故大乐正学舞干戚，干戚则前经祭祀也。祭祀之时，舞其干戚之乐。不云祭祀，而云舞干戚者，容祭祀之外，馀干戚皆教之。语说，谓合语之说，则前经合语也，亦大乐正教以语说义理。命乞言者，大乐正命此世子及学士於老者而乞言，则前经养老乞言。但前经云祭，故养老乞言与祭相连，故尊之，序在合语之上。此经不云祭，故略其养老在语说之下。皆大乐正授数者，谓干戚、语说、乞言三者，皆大乐正之官授世子及学士等篇章之数，为之讲说，使知义理。<span class="q">○</span>注“学以”至“篇数”。<span class="q">○</span>正义曰：此经与前经重序其事，文势相似，前经小乐正乃教威仪，事浅，故云“诏之东序”。此大乐正所教义理既深，故“大乐正授数”。知者，文承东序之下，大乐正授数之时，亦在东序，大司成论说在东序。<span class="q">○</span>小乐正既诏以三者威仪，大乐正又教以三者义理，於是大司成之官论量课说此世子学士等义理之深浅、才能之优劣於东序之中。<span class="q">○</span>注“司成”至“事也”。正义曰：郑以下文云“乐正司业，父师司成”，父师与乐正相连。此大司成亦与大乐正相次，故知司成则大司成也。以其掌教，故知是司徒之属。以其父师司成，又掌教国子，故知当师氏也。引《师氏》以美诏王以上者，皆《师氏职》文。案《书传》“大夫为父师”，《周礼·师氏》中大夫云教国子以三德三行，三德“一曰至德，以为道本；二曰敏德，以为行本；三曰孝德，以知逆恶。教三行，一曰孝行，以亲父母；二曰友行，以尊贤良；三曰顺行，以事师长”。云“及国中、失之事”者，中谓中礼，失谓失礼，掌国家中礼、失礼之事也。



凡侍坐於大司成者，远近间三席，可以问。间犹容也。容三席则得指画相分别也。席之制，广三尺三寸三分，则是所谓函丈也。<span class="q">○</span>坐，才卧反，又如字。远近间，并如字；间，犹容也，注同，徐古辨反。指画，乎麦反。别，彼列反。广，古旷反，又如字。三寸，一本作“广三尺三寸三分”。函，胡南反。终则负墙，卻就后席相辟。<span class="q">○</span>辟音避，下“辟君”同。列事未尽不问。错尊者之语，不敬也。

[疏]“凡侍”至“不问”。<span class="q">○</span>正义曰：此一节论国子侍坐於大司成之仪，故云“侍坐於大司成”。<span class="q">○</span>“远近间三席，可以问”者，去大司成远近，中间可容三席之地。席制广三尺三寸三分寸之一，三席则函一丈，可以指画而问也。<span class="q">○</span>“终则负墙”者，问终则起，卻就后席，负墙而坐，辟后来问者。“列事未尽不问”者，其问事之时，必待尊者言终，如有不晓，然后更问。若尊者序列其事未得终尽，则不可错乱尊者之语而辄有咨问，则为不敬也。



凡学，春官释奠于其先师，秋冬亦如之。官谓《礼》、《乐》、《诗》书之官，《周礼》曰：“凡有道者有德者，使教焉。死则以为乐祖，祭於瞽宗。”此之谓先师之类也。若汉，《礼》有高堂生，《乐》有制氏，《诗》有毛公，《书》有伏生，亿可以为之也。不言夏，夏从春可知也。释奠者，设荐馔酌奠而已，无迎尸以下之事。<span class="q">○</span>亿，本又作噫，音抑。

[疏]“凡学”至“如之”。<span class="q">○</span>正义曰：此论四时在学释奠之事。凡学者，谓《礼》、《乐》、《诗》、书之学，於春夏之时，所教之官各释奠於其先师。秋冬之时，所教之官亦各释奠於其先师，故云“秋冬亦如之”。犹若教《书》之官，春时於虞庠之中释奠於先代明《书》之师，四时皆然。教礼之官，秋时於瞽宗之中释奠於其先代明《礼》之师，如此之类是也。<span class="q">○</span>注“官谓”至“之事”。<span class="q">○</span>正义曰：“官谓《礼》、《乐》、《诗》、《书》之官”者，谓所教之官也。若春诵夏弦，则大师释奠也。教干戈，则小乐正、乐师等释奠也。教礼者，则执礼之官释奠也。皇氏云：“其教虽各有时，其释奠则四时各有其学，备而行之。”引“《周礼》曰凡有道者有德者，使教焉。死则以为乐祖，祭於瞽宗”者，此《周礼·大司乐》文。引之者，证乐之先师也，后世释奠祭之。然则《礼》及《诗》、《书》之官，有道有德者亦使教焉。死则以为《书》、《礼》之祖，后世则亦各祭於其学也，故云“此之谓先师之类也”。以大司乐掌乐，故特云“乐祖”，其馀不见者，《周礼》文不具也。云“若汉，《礼》有高堂生，乐有制氏，《诗》有毛公，《书》有伏生”者，皆《汉书·儒林传》文。案《书传》，伏生济南人，故为秦时博士，孝文帝时以《书》教於齐鲁之间。《诗》有毛公者，毛公，赵人，治《诗》，为河间献王博士。高堂生者，鲁人，汉兴为博士，传《礼》十七篇。《艺文志》：“汉兴，制氏以雅乐声律，世为乐官，颇能记其铿鎗鼓舞，不能言其义。”是其事也。其儒林传《诗》、《书》及《礼》多矣，而不言者，以其非俊异也。又有传《易》及《春秋》，不引者，以此经唯有《诗》、《书》、《礼》、《乐》，故不引《易》与《春秋》。云“亿可以为之也”者，亿是发语之声，言此等之人，后世亦可为先师也。疑而不定，故发声为亿。以三时释奠，独不言夏，故言夏从春可知也。以其释奠，直奠置於物，无食饮酬酢之事，故云”设荐馔酌奠而已，无迎尸以下之事”。释奠所以无尸者，以其主於行礼，非报功也。



凡始立学者，必释奠于先圣先师。及行事，必以币。谓天子命之教、始立学官者也。先圣，周公若孔子。

[疏]“凡始”至“以币”。<span class="q">○</span>正义曰：此明诸侯之国，天子命之使立学者，必释奠於先圣先师，及行事之时，必用币而行礼。诸侯言始立学，必释奠於先圣先师，则天子始立学，亦释奠於先圣先师也。天子云四时释奠於先师，不及於先圣者，则诸侯四时释奠亦不及先圣也。始立学云必用币，则四时常奠不用币也。皇氏云：“行事必用币，谓礼乐器成及出军之事，其告用币而已。”案衅器用币，下别具其文。此行事必用币，系於释奠之下，皇氏乃离文析句，其义非也。<span class="q">○</span>注“谓天”至“孔子”。<span class="q">○</span>正义曰：此谓诸侯新建国，天子命之始立学也。故《王制》云“天子命之教，然后为学”是也。知非天子始立学者，以此下文云“有国故则否”，是广记诸侯之国，故知此始立学者，据诸侯也。但天子立虞夏殷周四代之学，若诸侯正立时王一代之学，有大学小学耳。其所习经业，皆於时王学中。其乡学为庠，故《乡饮酒义》曰：“迎宾于庠门之外。”注云：“庠，乡学也。”若州党与乡同处，共在乡学，故《学记》云：“党有庠。”是乡之所居党也。州及遂以下皆谓之序，故州长《春秋》射于序。《学记》云：“术有序。”郑云：“‘术’当为‘遂’。是州遂为序也。云“先圣，周公若孔子”者，以周公孔子皆为先圣，近周公处祭周公，近孔子处祭孔子，故云“若”。若是不定之辞，立学为重，故及先圣，常奠为轻，故唯祭先师。此经始立学，故奠先圣先师。



凡释奠者，必有合也。国无先圣先师，则所释奠者当与邻国合也。有国故则否。若唐虞有夔、伯夷，周有周公，鲁有孔子，则各自奠之，不合也。<span class="q">○</span>夔，求龟反。<span class="q">○</span>凡大合乐，必遂养老。大合乐，谓春入学舍菜合舞，秋颁学合声。於是时也，天子则视学焉。遂养老者，谓用其明日也。乡饮酒，乡射之礼，明日乃息司正。徵唯所欲，以告於先生君子可也。是养老之象类。

[疏]“凡释”至“养老”。<span class="q">○</span>正义曰：此谓诸侯之国释奠之时，若已国无先圣先师，则合祭邻国先圣先师，谓彼此二国共祭此先圣先师，故云“合也”。非谓就他国而祭之，当遥合祭耳。若鲁有孔子、颜回，馀国祭之，不必於鲁。若已国有先圣先师，则不须与邻国合也，当各自祭，故云“有国故则否”。是唐虞有夔龙、伯夷，周有周公，鲁有孔子，是国故有此人，则不与邻国合祭也。<span class="q">○</span>“凡大合乐，必遂养老”。<span class="q">○</span>正义曰：此明合乐之时，天子视学，於其明日必遂养老。<span class="q">○</span>注“大合”至“象类”。<span class="q">○</span>正义曰：经云“凡大合乐”者，凡者非一之辞，郑以“大合乐，谓春入学释菜合舞、秋颁学合声”者，其《月令》季春“大合乐”，则亦在其中。以季春大合乐，其文自明，故郑不引之耳。<span class="q">○</span>云“於是时也，天子则视学焉”者，《周礼·大胥》春合舞，秋合声，虽无天子视学之文。又《月令》季春“大合乐”，“天子亲往”，则明春合舞，秋合声之时，天子亦亲视学也。云“遂养老者，谓用其明日也”者，案《乡饮酒》、《乡射礼》明日乃息司正。云“徵唯所欲，以告於先生君子可也”，先生谓致仕者，君子谓乡中有德行者，此皆老人也。故云“是养老之象类”。



凡语于郊者，语谓论说於郊学。必取贤敛才焉：或以德进，或以事举，或以言扬。大乐正论造士之秀者，升诸司马曰进士，谓此矣。曲艺皆誓之，曲艺为小技能也。誓，谨也。皆使谨习其事。<span class="q">○</span>技，其彼反。以待又语。又语，为后复论说也。<span class="q">○</span>复，扶又反。三而一有焉，三说之中，有一善则取之。以有曲艺，不必尽善。乃进其等，进於众学者。以其序，又以其艺为次。谓之郊人，远之。俟事官之缺者，以代之。远之者，不曰俊选，曰郊人，贱技艺。<span class="q">○</span>远，于万反，注同。於成均，以及取爵於上尊也。董仲舒曰“五帝名大学曰成均”，则虞庠近是也。天子饮酒于虞庠，则郊人亦得酌于上尊以相旅。<span class="q">○</span>近，附近之近。

[疏]“凡语”至“尊也”。<span class="q">○</span>正义曰：此以下明官爵於学士已成者。<span class="q">○</span>注“语谓论说於郊学”。<span class="q">○</span>正义曰：语谓论课学士才能也。郊，西郊也。周以虞庠为小学，在西郊。今天子亲视学於其西郊，考课论说於西郊之学，以西方成就之地故也。或遍在四郊。<span class="q">○</span>“必取贤敛才焉”者，谓在於西郊学之中，论说取贤，敛其才能者以爵之也。<span class="q">○</span>“或以德进者”。<span class="q">○</span>谓人能不同，各随才用也。德谓有道德者，进谓用爵之也。德最为上，故进之宜先也。<span class="q">○</span>“或以事举”者，事次德者，虽无德而解世事，或吏治之属，亦举用之也。<span class="q">○</span>“或以言扬”者，次事也。扬亦进、举之类，互言之，虽无德无事，而能言语应对，堪为使命亦举用之。<span class="q">○</span>“曲艺皆誓之”者，曲艺谓小小技术，若医卜之属也。誓，谨也。若学士中虽无前三事，而有小小技术，欲授试考课，皆且卻之，令谨习。<span class="q">○</span>“以待又语”者，又语谓后复论说之日，令待后时，若春待秋时也。<span class="q">○</span>“三而一有焉”者，谓小技艺者所说三事之中，而一事有善者。<span class="q">○</span>“乃进其等”者，等，辈类也。若说三事有一善者，则进於大众辈中也。“以其序”者，序，次也。虽得进众而不得与众为一，犹使与其辈中自为高下之次序也。<span class="q">○</span>“谓之郊人”者，虽有次序而待职缺当拟补之。若国子学士，未官之前，俱为俊选；而以小才技艺者，未官之前，而不得同为俊选，但名曰郊人，言其犹在郊学也。<span class="q">○</span>“远之”者，所以谓为郊人者，是疏远之故也。<span class="q">○</span>“於成均，以及取爵於上尊也”者，成均则虞庠也。上尊，堂上之酒尊。天子於成均之内饮酒，以恩泽被及於此郊人，其郊人虽贱，亦得取爵於堂上之尊，以相旅也，所以荣之。<span class="q">○</span>注“董仲”至“相旅”。<span class="q">○</span>正义曰：董仲舒为《春秋繁露》云，“成均为五帝之学，虞庠是舜学”，则成均五帝学也。以无正文，故云“近是也”，言虞庠近是成均。凡饮酒之礼，尊者酌於堂上之尊，卑者酌於堂下之尊，故《特牲礼》三人献宾，及献众宾及长兄弟等，及次宾及次兄弟等，皆酌於堂下之尊，以相旅是也。今郊人虽贱，亦得酌於堂上尊，故云“取爵於上尊”。



始立学者，既兴器用币，“兴”当为“衅”，字之误也。礼乐之器成，则衅之，又用币告先圣先师以器成。<span class="q">○</span>兴，依注为衅，音虚觐反。然后释菜。告先圣先师以器成有时，将用也。不舞，不授器。释菜礼轻也。释奠则舞，舞则授器。司马之属司兵、司戈、司盾祭祀授舞者，兵也。乃退，傧于东序，一献，无介语可也。言乃退者，谓得立三代之学者，释菜于虞庠，则傧宾于东序，鲁之学有米廪、东序、瞽宗也。<span class="q">○</span>傧，必刃反，本亦作摈，注同。介如字，下注同，副也。廪，力甚反。

[疏]“始立学者，既兴器用币”至“可也”。<span class="q">○</span>正义曰：此一节明礼乐之器初成用币告先圣先师，又释菜告器成将用乃退亻宝之事也。<span class="q">○</span>“始立学”者，亦谓天子命诸侯始立教学，又造礼乐之器新成衅之，既毕，乃用币告先圣先师以器成也，然后释菜。既以币告后又更释菜，告先圣先师以器成将用也。故前用币，告其器成；后释菜，告其将用也。“不舞不授器”，凡释奠礼重，故作乐时须舞，乃授舞者所执干戈之器。今其释菜之时，虽作乐不为舞也，亦既不舞，故不授舞者之器，乃退傧于东序，释菜虞庠既毕，乃从虞庠而退。乃傧礼其宾於东序之中，其礼既杀，唯行一献，无介无语，如此於礼可也。<span class="q">○</span>注“兴当”至“器成”。<span class="q">○</span>正义曰：案《杂记》宗庙之器，其名者成则衅之以豭豚，是器成当衅之，故知“兴当为衅”。经言“用币”，故知告先圣先师以器成也。<span class="q">○</span>注“告先”至“用也”。<span class="q">○</span>正义曰：前用币直云告器成，此释菜云告器成将用，则两告不同也。熊氏云：“用币则无菜，用菜则无币。”皇氏云：“用币释菜，只是一告。”其义恐非也。案四时释奠，不及先圣，知此用币及释菜及先圣者，以上文始立学释奠先圣先师，此文亦云始立学既衅器用币，释菜亦及先圣也。以其始立学，及器新成，事重於四时常奠也。故《学记》云：“皮弁祭菜。”郑注：“礼先圣先师。”知及先圣者，以彼云未卜禘不视学则祭菜与视学为一也。此下文云天子视学祭先圣先师，故知《学记》祭菜及先圣也。熊氏云：“《月令》释菜不及先圣者，以其四时入学释菜，故不及先圣也。《王制》‘释奠于学’，注以为释菜奠币。知非释奠者，彼是告祭之礼。初天子出师，受成於学，告之无牲，明反告亦无牲也。故谓释奠时亦不及先圣也。凡释奠有六：始立学释奠，一也；四时释奠有四，通前五也；《王制》师还释奠于学，六也。释菜有三：春入学释菜合舞，一也；此衅器释菜，二也；《学记》皮弁祭菜，三也。秋颁学合声，无释菜之文，则不释菜也。释币唯一也，即此衅器用币是也。”以前皆熊氏之说，义或当然也。<span class="q">○</span>注“释菜礼轻也”。<span class="q">○</span>正义曰：此既释菜礼轻，不可为舞，所以《大胥》云“春舍菜合舞”，似释菜为舞者，彼谓春欲合舞之时，先行释菜之礼，不谓释菜之时则合舞也。<span class="q">○</span>注“言乃”至“宗也”。<span class="q">○</span>正义曰：从衅器以来皆据诸侯之礼，故云“始立学”。若其诸侯唯立时王之学，何得云乃退傧于东序。故云乃退者，得立三代之学，得有夏之东序。谓诸侯有功德者，得立三代之学，若鲁国之比，东序与虞庠相对，东序在东，虞庠在西。既退傧于东序，明释菜在於虞庠。云“鲁之学有米廪、东序、瞽宗也”者，《明堂位》文也。



教世子。亦题上事。

[疏]“教世子”。<span class="q">○</span>正义曰：从上“凡学世子”至此，皆是教世子之法。其间虽有王子公卿大夫元士之子，及国之俊选，诸侯之事，及释奠养老之事，虽非一也，以世子为主，故云“教世子”以总之。<span class="q">○</span>注“亦题上事”。<span class="q">○</span>正义曰：题谓题目。前“文王之为世子”，文在於下，题目以上之事。今“教世子”之文又在於下，亦是题目以上所设诸事，故云“亦题上事”也。



凡三王教世子，必以礼乐。乐，所以脩内也，礼，所以脩外也。礼乐交错於中，发形於外，是故其成也怿，恭敬而温文。中，心中也。怿，说怿。<span class="q">○</span>怿音亦。立大傅、少傅以养之，欲其知父子君臣之道也。养犹教也。言养者，积浸成长之。<span class="q">○</span>少傅，诗召反；下音赋，后同。浸，子鸩反。大傅审父子君臣之道以示之，谓为之行其礼。<span class="q">○</span>为，于伪反，下“为说”、“其为君”皆同。少傅奉世子以观大傅之德行而审喻之。为说其义。大傅在前，少傅在后，谓其在学时。入则有保，出则有师，谓燕居出入时。是以教喻而德成也。以有四人维持之。师也者，教之以事而喻诸德者也。保也者，慎其身以辅翼之而归诸道者也。慎其身者，谨安护之。《记》曰：“虞夏商周，有师保，有疑丞。《记》所云谓天子也，取以成说。

[疏]“凡三”至“疑丞”。<span class="q">○</span>正义曰：此一节是第三节中，论茸荃教世子礼乐，及立师传教以道德既成，教尊、官正、国治之事。<span class="q">○</span>“乐所以脩内”者，乐是喜乐之事喜乐从内而生，和谐性情，故云“所以脩内也”。<span class="q">○</span>“礼所以脩外也”者，礼是恭敬之事，恭敬是正其容体，容体在表，故“所以脩外也”。<span class="q">○</span>“礼乐交错於中，发形於外”者，乐虽由中，从中而见外；礼虽由外，从外而入中。是中之与外，皆有礼乐，故云“礼乐交错於中”，谓交间错杂於其情性之中。“发形於外”，谓宣发形见於身外也，谓威仪和美也。<span class="q">○</span>“是故其成也怿”者，谓内外有乐，心既喜悦，外貌和美，故“其成也怿”。怿，说怿也。<span class="q">○</span>“恭敬而温文”者，谓内外有礼，貌恭心敬，而温润文章，故云“恭敬而温文”也。<span class="q">○</span>注“谓燕居出入时”。<span class="q">○</span>正义曰：上云在前在后，谓行步动止之节，此文言入言出，故以为燕居出入也。<span class="q">○</span>“是以教”至“者也”。<span class="q">○</span>以世子外有傅相，内有师保，是以世子於师教晓喻其德业成就。“师也者，教之以事而喻诸德者也”，作《记》者，更明师保之德，故云“师也者，教之以事而喻诸德者”，谓教世子以所行之事。喻，晓也。诸，於也。而每事之上，使世子晓喻於德义也。<span class="q">○</span>“保也者，慎其身以辅翼之而归诸道者也”，保是护也。辅，相也。翼，助也。谓护慎世子之身，辅相翼助，使世子而归於道。案《老子》先道后德，则道尊德卑。此师喻诸德，保归诸道，先德后道者，以道德无定据，各有大小。《老子》谓无为自然之道故在先，德谓人所法行故在后，皆谓大道大德也。此谓教世子之身，先须於事得理，若身之有德，乃可通达流行，故德先道后，谓小道小德也。已具上《曲礼》疏。<span class="q">○</span>“记曰：虞夏商周，有师保，有疑丞”。注“《记》所云谓天子也，取以成说”。<span class="q">○</span>正义曰：此作《记》之人，更言“记曰”，则是古有此《记》，作《记》者引之耳。注“《记》所云据天子也”，必知据天子者，以有师保疑丞，下则云四辅三公，故知天子也。后人作《记》者，取此古《记》天子之事，以成世子之《记》耳。



设四辅及三公，不必备，唯其人。”语使能也。语，言也。得能则用之，无则已，不必备其官也。小人处其位，不如且阙。君子曰德，德成而教尊，教尊而官正，官正而国治，君之谓也。

[疏]“设四”至“能也”。<span class="q">○</span>正义曰：“设四辅及三公，不必备，唯其人”，此皆古《记》之文。“语使能”一句，是后作《记》者解前《记》之人所言，以四辅三公不必须备，惟择好人者。“语使能也”，语，言也。言古《记》如此，言四辅三公必使能也。其四辅者，案《尚书大传》云：“古者天子必有四邻：前曰疑，后曰丞，左曰辅，右曰弼。天子有问，无以对，责之疑；可志而不志，责之丞；可正而不正，责之辅；可扬而不扬，责之弼。其爵视卿，其禄视次国之君也。



仲尼曰：“昔者周公摄政，践阼而治，抗世子法於伯禽，所以善成王也。闻之曰：‘为人臣者，杀其身有益於君则为之。’况于其身以善其君乎？周公优为之。”闻之者，闻之於古也。于读为迂，迂犹广也，大也。<span class="q">○</span>治，直吏反，下“而治”、“国治”并同。于，依注作迂，音同，又音纡。

[疏]“仲尼”至“为之”。<span class="q">○</span>正义曰：此一节是第二节中，覆说周公教成王为世子之事，及在学行一物而有三善之事，故云“抗世子法於伯禽，所以善成王也”。<span class="q">○</span>“况于其身以善其君乎？周公优为之”者，仲尼闻古之言为人臣者，杀其身有益於君，不辟杀害，犹尚为之，况周公于其身。于，广大也。今乃广大其身，谓其身得广大以善其君乎？“周公优为之”，其周公比杀身之人，则优饶为之，言周公自优饶光益也。所以光益者，古人益君，则身处危亡；周公益君，身居尊显。又古人益君则勤苦，周公益君则逸乐。是於身有优饶，於德又广大也。<span class="q">○</span>注“于读”至“大也”。<span class="q">○</span>正义曰：于是语辞，迂为回远，故读于为迂，从广大之义也。



是故知为人子，然后可以为人父。知为人臣，然后可以为人君。知事人，然后能使人。成王幼，不能莅阼，以为世子，则无为也。以为世子，若为世子时。

[疏]“是故”至“为也”。<span class="q">○</span>正义曰：凡教世子之法，必须对父。成王既幼，未能莅阼为人君，应须教以世子之法，然后能为人君。成王既无父，今若以成王为世子时，则无为世子之处，故抗世子法於伯禽，使伯禽与成王居，令成王学之，知父子君臣之义也。<span class="q">○</span>注“以为”至“子时”。正义曰：武王既崩，则成王非复是世子。今经云“以为世子”，则是周公全用世子礼教之，故云“若为世子时”。言虽为君，未能莅阼，与世子时无异，故云“以为世子，则无为也”。以实则不为世子也。



是故抗世子法於伯禽，使之与成王居。亦学此礼於成王侧。欲令成王之知父子、君臣、长幼之义也。君之於世子也，亲则父也，尊则君也。有父之亲，有君之尊，然后兼天下而有之。是故养世子不可不慎也。处君父之位，览海内之士，而近不能教其子，则其馀不足观矣。<span class="q">○</span>令，力呈反。

行一物而三善皆得者，唯世子而已，其齿於学之谓也。物犹事也。故世子齿於学，国人观之，曰：“将君我而与我齿让，何也？”曰：“有父在则礼然。”然而众知父子之道矣。其二曰：“将君我，而与我齿让，何也？”曰：“有君在则礼然。”然而众著於君臣之义也。其三曰：“将君我，而与我齿让，何也？”曰：“长长也。”然而众知长幼之节矣。故父在斯为子，君在斯谓之臣。居子与臣之节，所以尊君亲亲也。故学之为父子焉，学之为君臣焉，学之为长幼焉。学，教。<span class="q">○</span>学音效，下及注同。父子、君臣、长幼之道得而国治。语曰：“乐正司业，父师司成，一有元良，万国以贞。”世子之谓也。司，主也。一，一人也。元，大也。良，善也。贞，正也。周公践阼。亦题上事。

[疏]“行一”至“践阼”。<span class="q">○</span>正义曰：“物犹事也”，谓与国人齿让之。一事而三善者，谓众知父子，众知君臣，众知长幼，是其三善，则下经所云者是也。俗本皆云“著於君臣之义”，而定本无“著”字，义亦通。云“父在则礼然”，“君在则礼然”，直云“长长”，不云兄在则礼然者，於世子无兄，故不云兄在也。“故世子齿於学，国人观之，曰：将君我而与我齿让何也”者，国人谓不知礼者，疑而发问。<span class="q">○</span>“曰有父在则礼然”者，是知礼晓其意而答之，言父在则礼然者，父在之时，恒须谦退，不敢居人之前，故云父在则礼当如此。<span class="q">○</span>“然而众知父子之道矣”者，国人见世子虽贵，尚屈降於人，则知父尊弥甚，故云“众知父子之道”。父子天性自然，故云“道”。君臣以义相合，故云“义”。长幼有等级上下，故云“节”。以幼时事父，成人事君，故先父子，后君臣，长幼轻於君臣，故在下。父子长幼，亲属易明，故云“知”。君臣以义和合，於后始显，故云“著”也。此世子齿於学者，唯在学受业时与国人齿。若朝会饮食，则各以位之尊卑。《诸子职》云“辨其等，正其位”，注云“位，朝位”是也。<span class="q">○</span>“故父在斯为子，君在斯谓之臣”。<span class="q">○</span>国人闻世子为君、父之在，而居臣、子之礼，不敢自尊，於是各知尊其君、父，故世子所以父在为子礼，君在为臣礼也。斯，语辞也。然父子天性，故云“为子”也。君臣以义相合，不云为臣，而云“谓之臣”者，世子於君，虽曰君臣，异於义合，故云“谓之臣”也。<span class="q">○</span>注“司主”至“正也”。<span class="q">○</span>正义曰：司是职司，故为主，谓乐正主大子《诗》、《书》之业，父师主大子成就其德行也。云“一，一人也”，一人谓世子也。“元，大也。良，善也。贞，正也”，言世子有大善，则万国以正。此经谓世子也，何直云“一，一人者？”恐为一时之事，故云“一人谓世子也”。《释诂》文，元是首，故为大也。《论语》云：“温良恭俭让。”汉有贤良方正，故良为善。《易·文言》云“贞固足以幹事”，故贞为正也。<span class="q">○</span>“周公践阼”。<span class="q">○</span>从上“三王教世子”至此，皆周公践阼之事，故注云“亦题上事”也。



庶子之正於公族者，教之以孝弟、睦友、子爱，明父子之义，长幼之序。正者，政也。庶子，司马之属，掌国子之倅，为政於公族者。<span class="q">○</span>弟，大计反。倅音七对反，副也。其朝于公，内朝则东面北上，臣有贵者以齿。内朝，路寝庭。<span class="q">○</span>朝，直遥反，后不出者并同。其在外朝，则以官，司士为之。外朝，路寝门之外庭。司士，亦司马之属也，掌群臣之班，正朝仪之位也。其在宗庙之中，则如外朝之位，宗人授事，以爵以官。宗人，掌礼及宗庙也。以爵，贵贱异位也。以官，官各有所掌也。若司徒奉牛，司马奉羊，司空奉豕。

[疏]“庶子”至“以官”。<span class="q">○</span>正义曰：此一节是第三节中之上节也，论庶子之官，治理公族朝祭燕食吉凶刑罚之事，各随文解之。<span class="q">○</span>注“正者”至“族者”。<span class="q">○</span>正义曰：以经之正字，乃是正定之正。今案在下皆论公之接待族人及犯罪公之赦宥刑杀，皆君之所为，非庶子所正故知庶子唯主其政令而已，故读为政也。“庶子，司马之属，掌国子之倅”者，案《周礼》“诸子下大夫二人”，属夏官司马，诸侯谓之庶子，职掌与诸子同，故《周礼·序官》郑注云“或曰庶子”。“掌国子之倅”者，倅，副也。郑注《诸子》云“国子，是公卿大夫士之副贰也”，言副贰於父也。<span class="q">○</span>“其朝”至“以齿”。<span class="q">○</span>此公族之等，若朝於公之内朝，内朝，谓路寝庭朝也。公族内朝，则西方东面北上。<span class="q">○</span>“臣有贵者以齿”者，皆同姓之臣，不得逾越父兄，皆以昭穆长幼为齿，谓父兄虽贱而在上，子弟虽贵而处下。<span class="q">○</span>注“内朝，至寝庭。<span class="q">○</span>正义曰：知“路寝庭”者，以下云其在外朝，司士为之。案《周礼》司士掌路寝门外之朝，则知此内朝是路寝庭朝也。<span class="q">○</span>“其在外”至“为之”。<span class="q">○</span>外朝谓路寝门外之朝也。若公族在於外朝，与异姓同处，位次之时，则以官之上下，不复以年齿也。<span class="q">○</span>“司士为之”者，谓司士之官主为朝位之次，外朝位既司士主之，则内朝庶子主之也。上文内朝不云庶子为之者，以文承庶子之下，主之可知，故不言也。<span class="q">○</span>注“外朝”至“位也”。<span class="q">○</span>正义曰：以言“司士”，亦司马之属也，掌群臣之班，正朝仪之位也”，案《周礼》司士掌“正朝仪之位”，“王族故士虎士，在路门之右”，“南面大仆从者，在路门之左”，南面是在路门外也。故知此外朝，路门外之朝也。此对路寝庭朝为外朝，若对库门外朝，朝士所掌三槐九棘之朝，则此路门外朝亦为内朝也。故《玉藻》云“朝於内朝，朝，辨色始入。君曰出而视之，退適路寝”是也。其朝位天子之朝，三公北面东上，孤东面北上，卿大夫西面北上，其士门西东面北上。若诸侯之朝，案《大射》卿西面北上，大夫北面东上，士门西东面北上，与天子不同。《周礼》司士属司马，故云“亦司马之属”。“掌群臣之班，正朝仪之位”，皆《司士职》文。<span class="q">○</span>“其在”至“以官”。<span class="q">○</span>此论同姓公族在宗庙之礼，故云“其在宗庙之中，则如外朝之位”也。言立位所在如外朝之位也。<span class="q">○</span>“宗人授事，以爵以官”者，宗人掌礼之官，及宗庙授百官之事以爵者，随爵之尊卑，贵者在前，贱者在后。又以官之职掌，各供其事。<span class="q">○</span>注“宗人”至“奉豕”。<span class="q">○</span>正义曰：言“宗人掌礼及宗庙”者，别言及宗庙，则掌礼谓宗庙之外诸礼皆掌也。云“若司徒奉牛，司马奉羊，司空奉豕”者，以经云“以官”，谓祭祀之时官，官各司其事，更无正文，故引“司徒奉牛”以下证之。案《周礼》司徒奉牛牲，司马奉羊牲，其司空奉豕无文。此云知奉豕者，案《周礼》鸡人属宗伯，羊人属司马，故此云“司马奉羊”，犬人属司寇。案《五行传》云：“牛属土，鸡属木，羊属火，犬属金，豕属水。”司空冬官，其位当水，故郑注《周礼》司空奉豕与。案《五行传》马属火，而《周礼》司马羞马牲者，以其主马，故特使供之。此注直云“奉牛”、“奉羊”、“奉豕”者，据诸侯三卿以言之，故不云鸡、犬及马。



其登馂、献、受爵，则以上嗣。上嗣，君之適长子，以《特牲馈食礼》言之，受爵，谓上嗣举奠也。献谓举奠洗爵酌入也。馂，谓宗人遣举奠盥，祝命之馂也。大夫之嗣无此礼，辟君也。<span class="q">○</span>馂音俊。適，丁历反。盥音管。

[疏]正义曰：此亦公族庙中之礼，论贵適子之事。案《特牲礼》尸食之后，主人主妇宾长等献尸，三献礼毕，主人献宾，及献众宾毕，主人酬宾，宾奠不举。主人献长兄弟及献众兄弟、内兄弟等讫，长兄弟洗觚酌尸为加爵，众宾长又为加爵，毕，嗣子乃举奠。奠者，初尸未入之前，祝酌奠于鉶南，尸入，祭奠，不饮，至此乃嗣子举之。必嗣子举奠者，郑注《特牲》云“将传重累之”者，又云“大夫之嗣子不举奠”，则此举奠者，天子诸侯及士之子礼。《特牲》云“嗣举奠，盥，入，北面再拜稽首，尸执奠，嗣子进受，复位，再拜稽首”，尸答拜，嗣子卒觯拜尸，尸答拜，则此经所谓受爵也。《特牲》又云“嗣举奠，先酌入，尸拜受，嗣子答拜”，则此经所谓献也。《特牲》又云无筭爵之后，礼毕，尸谡而出，宗人遣嗣子及长兄弟相对而馂。所谓馂也。以《特牲》言之，则先受爵而后献，献而后馂。今此经先云馂者，以馂为重，举重者从后以乡先，逆言之，故云“其登馂、献、受爵”也。登谓登堂，无事之时。嗣子在堂下，馂时登堂，献时亦登堂，受爵之时亦登堂。此一登之文，包此三事。以经文连於上宗庙之中，宗人授事，以爵以官，谓众官皆为其事。<span class="q">○</span>“则以上嗣”。<span class="q">○</span>其登馂，献不用众官，唯用上嗣，故云“则以上嗣”。案《特牲》馂时虽有长兄弟，以上嗣为主。<span class="q">○</span>注“上嗣”至“君也”。<span class="q">○</span>正义曰：言適长子者，是適子之中长也。凡適皆可以嗣，今云上嗣，是嗣中最上。云“受爵，谓上嗣举奠”者，以《特牲》无受爵之文，唯有嗣子举尸之奠爵受而饮之，故此经谓之受爵也。云“献谓举奠洗爵酌入也”者，亦以《特牲》无嗣献之文，故将此为献也。举奠，谓嗣子也。名此嗣子为举奠，嗣子既饮尸前爵毕，乃更洗爵酌入以进尸，此谓士礼。若天子诸侯除此酌入之数外，子孙别有献尸，故郑注《小雅》云：“天子则有子孙献尸之礼。”云“大夫之嗣无此礼，辟君也”者，案《少牢馈食》无嗣子举奠，大夫尊於士而不举奠，故知辟正君也。



庶子治之，虽有三命，不逾父兄。治之，治公族之礼也，唯於内朝则然。其馀会聚之事，则与庶姓同。一命齿于乡里，再命齿于父族，三命不齿。不齿者，特为位，不在父兄行列中。<span class="q">○</span>行，尸刚反。其公大事，则以其丧服之精粗为序，虽於公族之丧亦如之，以次主人。大事谓死丧也。其为君虽皆斩衰，序之必以本亲也。主人，主丧者。次主人者，主人恒在上，主人虽有父兄，犹不得下齿。若公与族燕，则异姓为宾，同宗无相宾客之道。膳宰为主人，君尊，不献酒。公与父兄齿。亲亲也。族食，世降一等。亲者稠，疏者希。<span class="q">○</span>稠，直由反，密也。

[疏]“庶子”至“父兄”。<span class="q">○</span>正义曰：“庶子治之”，谓治此公族朝於内朝之时也。既不计官之大小，故虽有三命之贵，而列位不得逾越在无爵父兄之上也。然此句应承第二条前“臣有贵者以齿”之下，其外朝既云司士为之，则内朝自然庶子治之也。所以在此者，当是简札遗脱，故在此也。郑不言者，略耳。<span class="q">○</span>注“治之”至“行列中”。<span class="q">○</span>正义曰：“治之，治公族之礼也，唯於内朝则然”者，郑恐外朝亦尔，故云“唯於内朝则然”。云“其馀会聚之事，则与庶姓同”者，其馀谓非内朝，则皆并计官也。云“一命齿于乡里”者，引《党正》文，解三命，不逾父兄之事也。一命尚卑，若与乡里长宿燕食，则犹计年也。云“再命齿于公族”者，再命渐尊，不复与乡里计年，唯官高在上，但父族为重，而犹与之计年为列也。云“三命不齿”者，三命大贵，则不复与父族计年。若应有燕会，则别席独坐，在宾之东也。<span class="q">○</span>“其公”至“主人”。<span class="q">○</span>此谓君丧而庶子官掌之事也。大事谓君丧，其臣虽皆斩衰，其庶子列次之时，则以其本服之精粗为序，衰粗者在前，衰精者在后。<span class="q">○</span>“虽於公族之丧亦如之”者，言非但公丧如此，虽於公族之内有死丧之事，相为亦如之。为死者服粗者居前，服精者居后，故云“亦如之”。<span class="q">○</span>“以次主人”者，谓虽有庶长父兄尊於主人，仍次於主人之下，使主人在上居丧主也。<span class="q">○</span>注“大事”至“下齿”。<span class="q">○</span>正义曰：以其经云“则以其丧服之精粗”，故知“大事谓死丧也”。云“序之必以本亲也”者，案《丧服》臣为君斩衰，今言服之精粗为序，故知必以本亲服之精粗，谓衰服缕布精粗也。皇氏云：“以为丧服以粗为精，故郑注《杂记》云‘臣为君三升半’，微细焉，则属於粗。是知斩为精，齐为粗。”若如皇氏说，緦麻小功为极粗，斩衰为极精也，《书传》何处谓斩衰为精乎？但斩衰於粗之外，别更称斩，见其哀痛之甚，故於齐衰而称粗也；云“微细焉，则属於粗”者，谓得入齐衰之限，不复称斩耳，岂谓斩衰细乎？皇氏之说非也。云“主人虽有父兄，犹不得下齿”者，言主丧之人，当在於上以为丧主，虽族人父兄尊，则主人犹不得在父兄之下而齿列焉。<span class="q">○</span>“若公”至“一等”。<span class="q">○</span>正义曰：此明公与族人燕食之礼，庶子掌之也，则异姓为宾。燕饮必须礼仪，献酬交酢，故宜立宾以行礼也。但公欲与族人相亲，若使族人为宾，宾礼疏隔，故用异姓为宾也。“膳宰为主人”者，既有其宾，宾必对主人。而君尊不宜敌宾，故使供膳之宰以为主人对於宾，使得抗礼酬酢也。若与异姓燕饮，则《燕礼》云“宰夫为献主”，故注云“君尊，不献酒”。<span class="q">○</span>“公与父兄齿”者，公既不为主，族人又不为宾，故列位在父兄之坐上。与族人相齿，见亲亲也。<span class="q">○</span>“族食，世降一等”者，族食谓与族人燕食也。族人既有亲疏，燕食亦随世降杀也。<span class="q">○</span>注“亲者”至“者希”。<span class="q">○</span>正义曰：假令本是齐衰，一年四会食。若大功则一年三会食，小功则一年二会食，緦麻则一年一会食，是世降一等也。



其在军，则守於公祢。谓从军者。公祢，行主也。所以迁主言祢，在外亲也。公若有出疆之政，谓朝觐会同也。<span class="q">○</span>疆，居良反。庶子以公族之无事者守於公宫，正室守大庙，正室，適子也。大庙，大祖之庙。<span class="q">○</span>守如字，又手又反，下同。诸父守贵宫贵室，谓守路寝。<span class="q">○</span>守贵室，本或作“守贵宫贵室”。诸子诸孙守下宫下室。下宫，亲庙也。下室，燕寝。或言宫，或言庙，通异语。

[疏]“其在军”至“下宫下室”。<span class="q">○</span>正义曰：此一节明庶子从行在军，及公行庶子留守之事。“则守於公祢”者，公祢谓迁主，载在齐车随公行者也。庶子官既从在军，故守於公齐车之行主也。行主是迁主，而呼为祢者，既在国外，欲依亲亲之辞。<span class="q">○</span>注“谓朝觐会同也”。<span class="q">○</span>正义曰：上云在军，谓庶子之官从公出行。此云公若出疆，庶子不从公行，在国掌其留守。对上在军，故知此出疆是朝觐会同，非出军也。其庶子之官，公有朝觐会同，不从公行，既掌留守公宫。若征伐出军，庶子不从公行，亦是所掌留守之事。<span class="q">○</span>注“正室”至“之庙”。<span class="q">○</span>正义曰：经云“庶子以公族之无事者守於公宫”者，与下文为总。“正室守大庙”以下文，各言其别。无事，谓不从行，及无职事者。“正室，適子也”者，谓公卿大夫之適子也。案《公羊传》云：“周公称大庙。”周公是鲁之始祖，故知其馀诸侯大庙皆大祖之庙也。<span class="q">○</span>注“谓守路寝”。<span class="q">○</span>正义曰：以下云下宫，上云大庙，此贵宫贵室既非大庙，又非下宫下室，唯当路寝也。指其院宇谓之宫，指其所居之处谓之室。《尔雅》云：“宫谓之室，室谓之宫。”此贵宫贵室，总据路寝。皇氏云：“或俗本无‘贵宫’者，定本有‘贵宫’。”<span class="q">○</span>注“下宫”至“异语”。<span class="q">○</span>正义曰：上云大庙，此云下宫，除大庙之外，唯有亲庙，高祖以下，故云“下宫，亲庙也”。上云贵室，此又云下室，故知燕寝也。云“或言宫”，则下宫也。“或言庙”，则大庙也。故《春秋》云“立武宫”，《明堂位》云“武公之庙，武世室也”，是通异语也。此云诸父及诸子诸孙者，未审为是君之诸父，及诸子孙之行，为当是见任卿大夫者之诸父子孙也。然郑解正室適子，不云世子，则卿大夫之適子，则诸父子孙，亦谓卿大夫之诸父子孙也。不云诸兄诸弟者，盖诸兄从诸父，诸弟从子孙也。



五庙之孙，祖庙未毁，虽为庶人，冠、取妻必告，死必赴，练、祥则告。赴，告於君也。实四庙孙，而言五庙者，容显考为始封子也。<span class="q">○</span>冠，古乱反。取，七喻反，后放此。族之相为也，宜吊不吊，宜免不免，有司罚之。吊谓六世以往。免谓五世。<span class="q">○</span>为，于伪反，下“为君”同。免音问，下及注同。至于赗、赙、承、含，皆有正焉。承读为赠，声之误也。正，正礼也。<span class="q">○</span>赗，芳凤切，下同。赙音附。承音赠，出注。含，胡暗反，本又作唅。赗赙唅襚，皆赠丧之物也：车马曰赗，布帛曰赙，珠玉曰唅，衣服曰襚，总谓之赠，赠犹送也。

[疏]“五庙”至“有正焉”。<span class="q">○</span>正义曰：此论族人虽或至贱，吉凶必须相告吊，赗含赠皆当有正礼，庶子掌其正焉。<span class="q">○</span>“皆有正焉”者，正谓正礼，庶子之官治之，使赗赙赠含，随其亲疏，各有正礼。<span class="q">○</span>注“实四”至“子也”。<span class="q">○</span>正义曰：经云“祖庙未毁”，谓同高祖。若高祖以下，唯有四庙，今云五庙，故云“容显考为始封子”，是高祖为四世也。其五世祖是始封之君，自五世以下，其庙不毁，故为五庙也。<span class="q">○</span>注“吊谓”至“五世”。<span class="q">○</span>正义曰：六世以往者，从六世以至百世，但有吊礼，故言以往。四世同高祖，有緦麻之亲，五世则亲尽，但有袒免，故云“免谓五世”也。<span class="q">○</span>注“承读”至“礼也”。<span class="q">○</span>正义曰：承文在赙含之间，则赠含之类，故以承为赠。云“正，正礼也”者，谓庶子之官，正之以礼，非训正为礼也。庶子之官治之，使赗赙随其亲疏，各有正礼。赗赙含襚，皆赠丧之物。赗，车马；赙，财帛；含，珠玉；襚，衣服；总谓之赠。赠，送也。



公族其有死罪，则磬于甸人。不於市朝者，隐之也。甸人，掌郊野之官，县缢杀之曰磬。<span class="q">○</span>甸，大遍反。县音玄。缢，一智反。其刑罪，则纤剸，亦告于甸人。纤读为歼，歼，剌也。剸，割也。宫、割、膑、墨、劓、刖，皆以刀锯剌割人体也。告读为鞠，读书用法曰鞠。<span class="q">○</span>纤，依注音针，之林反，徐子廉反，注本或作纤，读为歼者，是依徐音而改也。剸，之免反。告，依注作鞠，久六反。剌，七以反，又七智反，下同。膑，频忍反，徐扶忍反。锯，徐音据。公族无宫刑。宫割，淫刑。狱成，有司谳于公。其死罪，则曰：“某之罪在大辟。”其刑罪，则曰：“某之罪在小辟。”成，平也。谳之言白也。辟亦罪也。<span class="q">○</span>谳，徐鱼列反，言也。辟，婢亦反，后不音者，放此。公曰：“宥之。”宥，宽也。欲宽其罪，出於刑也。<span class="q">○</span>宥音又。有司又曰：“在辟。”公又曰：“宥之。”又，复也。<span class="q">○</span>复，扶又反，下“不复”、“复自行”皆同。有司又曰：“在辟。”及三宥，不对，走出，致刑于甸人。对，答也。先者君每言宥，则答之以将更宽之，至於三，罪定不复答，走往刑之，为君之恩无已。公又使人追之，曰：“虽然，必赦之。”有司对曰：“无及也。”罪既正，不可宥，乃欲赦之，重刑杀其类也。反命于公。白已刑杀。公素服不举，为之变。如其伦之丧，无服。素服，於凶事为吉，於吉事为凶，非丧服也。君虽不服臣，卿大夫死则皮弁锡衰以居，往吊当事则弁绖。於士盖疑衰，同姓则緦衰以吊之。今无服者，不往吊也。伦谓亲疏之比也。素服亦皮弁矣。<span class="q">○</span>为之，于伪反，下“不为服”、“为忝祖”，注“非为”、“又为之舞”同。比，必利反。亲哭之。不往吊，为位哭之而已。君於臣，使有司哭之。

[疏]“公族”至“哭之”。<span class="q">○</span>正义曰：此一节论公之同族有死刑之罪，有司行法之事，及公为之贬降之礼。<span class="q">○</span>“公族其有死罪，则磬于甸人”者，甸人，掌郊野之官。又云磬，尽也。磬谓县缢杀于甸人之官，令其性命磬尽也。<span class="q">○</span>“其刑”至“甸人”。<span class="q">○</span>谓族人犯刑罪者，欲纤剌劓割之时，亦鞠读刑法之书於甸人之官也。<span class="q">○</span>“公族无宫刑”者，虽犯宫刑，不得行宫刑。<span class="q">○</span>“狱成，有司谳于公”者，成，平也。谳言白也。谓狱断既平定其罪状，有司以此成辞言白於公，若其所犯死罪，白公之时，则曰某之罪在大辟，其犯刑罪，则曰某之罪在小辟。“公曰宥之”。<span class="q">○</span>公既得有司之白，此公族之亲，则公更言曰宽宥之，以法商量，使从其宽也。“有司又曰在辟”。<span class="q">○</span>有司既得公言，更往平审理，无可出也。有司又更白公，言罪在大辟，公又曰宥之，有司又曰在大辟。<span class="q">○</span>“及三宥”。<span class="q">○</span>有司执法，又曰在大辟，公又曰宥之，凡三宥也。初有司白公，公令宽宥则答，公将更宽宥，及公遣三宥之后，为公意无已，有司不复对公，则走出致此刑死之事於甸人也。<span class="q">○</span>“公又使人追之”。<span class="q">○</span>谓追止行刑杀之人。云“虽然，必赦之”，然犹如是。虽罪重如是，必更宽宥，赦其刑杀也。“有司对曰：无及也”，言其追之不可及也。“公素服不举，为之变，如其伦之丧，无服”者，谓公身著素服，衣裳皆素，不举馔食，为之变其常礼，如其亲疏伦辈之丧，身不往吊，无吊服也，乃亲自哭之於异姓之庙。<span class="q">○</span>注“县缢杀之曰磬”。<span class="q">○</span>正义曰：磬谓磬尽也。《左传》云：“室如县罄。”杜预云：“罄，尽也。”皇氏云：“如县乐器之磬也。”<span class="q">○</span>注“纤读”至“曰鞠”。<span class="q">○</span>正义曰：案《鲁语》云：“小刑用钻凿，次刑用刀锯。”案墨刑刻其面，是用钻凿也。其宫、劓之属，则剸割也。故云“宫、割、膑、墨、劓、刖，皆以刀锯剌割人体也”。云“告读为鞠，读书用法曰鞠”者，以刑之杀人，皆於甸师氏，何得唯告而已，故以为鞠，《汉书》每云鞠狱是也。读书，读囚人之所犯罪状之书。用法，谓其法律平断其罪。鞠，尽也，谓推审其罪状令尽也。今言公族虽无宫刑，但髡去其发也。<span class="q">○</span>注“罪既”至“类也”。<span class="q">○</span>正义曰：罪既正定不可宥，谓罪当正条，无可赦宥之理。君今乃更欲赦之者，是重慎刑杀其族类也。<span class="q">○</span>注“白”至“刑杀”。<span class="q">○</span>正义曰：公不遣刑，而云“反命于公”者，祗谓行刑者反回，而来告已刑杀之命言於公。<span class="q">○</span>注“素服”至“弁矣”。<span class="q">○</span>正义曰：案下《曲礼》重素，郑云：“重素，衣裳皆素谓之重素，素为衣裳也。”此素服亦然也。“於凶事为吉”者，人以凶事用布，今乃用素，是比於凶事为吉也。“於吉事为凶”者，吉时皮弁，服白布深衣，素积裳，以采为领缘，今唯素服衣裳，是比吉事为凶也。非如五服之限，故云“非丧服也”。云“君虽不服”至“弁绖”者，并《服问》文也。云“於士盖疑衰，同姓则緦衰以吊之”者，案《司服》云：“王为三公六卿锡衰，为诸侯緦衰，为大夫士疑衰。”是疑衰轻於锡衰。诸侯为卿大夫既锡衰，士宜卑降，故疑衰。但士有同姓异姓，故以同姓为緦衰，异姓为疑衰。知诸侯亦有三衰者，以《司服》王有三衰，又云上公如王之服，转次相加，故知诸侯亦有三衰也。此云君吊士疑衰，案《士丧礼》“公视敛”，注云主人成服之后往则锡衰者，彼谓士有俊选，於君有师友之恩，与常士不同，故锡衰也。或於诸侯吊士无文，因诸侯吊必锡衰无明文，故注《士丧礼》为锡衰也。云“素服亦皮弁矣”者，诸侯亦为卿大夫吊服皮弁锡衰。今此但云素服，不言素冠，故云亦皮弁也。谯周云“此素服著素冠”，非郑义也。<span class="q">○</span>注“君於”至“哭之”。<span class="q">○</span>正义曰：案《檀弓》云“天子之哭诸侯，爵弁绖，缁衣。或曰：使有司哭之”是也。



公族朝于内朝，内亲也。虽有贵者以齿，明父子也。谓以宗族事会。外朝以官，体异姓也。体犹连结也。宗庙之中，以爵为位，崇德也。崇，高也。宗人授事以官，尊贤也。官各有能。登馂、受爵以上嗣，尊祖之道也。上嗣，祖之正统。丧纪以服之轻重为序，不夺人亲也。纪犹事也。公与族燕则以齿，而孝弟之道达矣。以至尊不自异於亲之列。其族食世降一等，亲亲之杀也。杀，差也。<span class="q">○</span>杀，色戒反，徐所例反。差，初隹反，徐初宜反。战则守於公祢，孝爱之深也。行主，君父之象。正室守大庙，尊宗室，而君臣之道著矣。以其不敢以庶守君所重。诸父诸兄守贵室，子弟守下室，而让道达矣。以其贵者守贵，贱者守贱。上言父子孙，此言兄弟，互相备也。

[疏]“公族”至“达矣”。<span class="q">○</span>正义曰：此谓第三节中之下节，覆明在上公族九条之义。<span class="q">○</span>“公族朝于内朝，内亲也”，此覆释前第一条，言公族所以朝于内朝者，其内亲也。欲使亲在其内，故於内朝也。<span class="q">○</span>“虽有贵者以齿，明父子也”者，此覆释在上第二条，言宗族在内朝虽贵，犹与贱者计年以为齿列者，欲明父子昭穆之本恩故也。<span class="q">○</span>“外朝以官，体异姓也”者，此覆释在上第三条也，若族入朝，则不复计年，各随官为次者，外朝主尊别，不得以私恩为异，故虽族人悉以计爵为位，是欲与异姓相连结以为体也。“宗庙之中，以爵为位，崇德也”者，覆释上第四条也。所以在庙中行礼时不计年，而以官爵列位者，爵以德序，而庙中行礼时，是先祖尊严之所，所主在德，不可私恩，故列爵为位，是崇高於有德也。<span class="q">○</span>“宗人授事以官，尊贤也”者，此覆释庙中所以授事必随官序，司徒奉牛之属者，官由贤能而兴，今欲尊崇此贤，故授事以表之也。<span class="q">○</span>“登馂、受爵则以上嗣，尊祖之道也”者，此覆释所以登馂、受爵用適子者。夫祭祀是尊严於祖也，適子是先祖之正体，故使受爵於尸，及升馂尸馔，是尊祖之道理也。“丧纪以服之轻重为序，不夺人亲也”者，此覆释前第五条，臣服君皆斩而巳，又以本轻者为下，本重者为上，不计爵尊卑为次序者，是不夺人本亲之恩，故轻重为序也。<span class="q">○</span>“公与族燕则以齿，而孝弟之道达矣”者，此覆释前第六条，公所以降巳尊而与族人燕会齿列，是欲使孝弟之道通达於下也。君尚有亲而与族人燕，则民有亲属者，岂得相遗弃，此孝弟之道达於下也。<span class="q">○</span>“其族”至“杀也”者，此覆释族食之事，近者食稠，远者食希，每世降一等，是亲亲之杀也。<span class="q">○</span>“战则守於公祢，孝爱之深也”者，此覆释前第七条公在军战伐之事，而载迁主将行又使庶子官主守之者，是为孝爱情深故也。载主将行，示不自专，是孝也。使守而尊之，是爱也。乃是孝爱之深也。<span class="q">○</span>“正室守大庙，尊宗室”者，此覆释所以遣適子守大庙，適子是宗室之正，大庙是祖之正，用適子守大庙，是尊於宗及庙之室故也。<span class="q">○</span>“而君臣之道著矣”者，臣下不敢以庶贱之人守君所重，是君臣之道著明也。<span class="q">○</span>“诸父诸兄守贵室，子弟守下室，而让道达矣”者，此覆释前诸父诸子诸孙守贵宫下室之事，而贵者守贵，贱者守贱，贱者让於贵，贵者不相陵犯，是让道达也。



五庙之孙，祖庙未毁，虽及庶人，冠、取妻必告，死必赴，不忘亲也。亲未绝而列於庶人，贱无能也。敬吊、临、赙、赗，睦友之道也。古者庶子之官治而邦国有伦，邦国有伦而众乡方矣。乡方，言知所乡。<span class="q">○</span>临如字，徐力鸩反。治，直吏反。乡，许亮反，注同。公族之罪虽亲，不以犯有司正术也，所以体百姓也。犯犹干也。术，法也。<span class="q">○</span>百姓，本或作异姓，非。刑于隐者，不与国人虑兄弟也。弗吊，弗为服，哭于异姓之庙，为忝祖，远之也。素服居外，不听乐，私丧之也，骨肉之亲无绝也。公族无宫刑，不翦其类也。翦，割截也。<span class="q">○</span>远，于万反。

[疏]“五庙”至“类也”。<span class="q">○</span>正义曰：此覆释前第八条祖庙未毁，虽及庶人冠、取妻必告，死必赴之事。所以告、必赴者，君不以贵仍统於亲，故族人有事告、赴是不忘亲也。<span class="q">○</span>“亲未绝而列於庶人，贱无能也”。<span class="q">○</span>此解既与君有亲，何得为庶人者，贱其无能也。<span class="q">○</span>“敬吊、临、赙、赗，睦友之道也”者，此覆释前宜吊不吊，宜免不免，及赗赙必有正焉，之事言君敬重吊临赗赙不使阙失者，是君亲睦和友之道也。<span class="q">○</span>“古者庶子之官治而邦国有伦”者，此合结须庶子官义也。不待於第九条覆而先在第八结者，第九是罪恶之事，今结邦国之功，不宜与罪恶相连，故於此结也。伦，理也，言庶子宫治则邦国治理也。<span class="q">○</span>“邦国有伦，而众乡方矣”者，若邦国治理，则天下之人众皆知其所乡之方矣。<span class="q">○</span>“公族之罪虽亲，不以犯有司正术也”者，此释前第九条也。犯，干也。有司，狱官也。术，法也。公族之亲有罪，公应宜放赦之，而犹在五刑者，国立有司之官，以法齐治一切。今不可以私亲之罪，而干坏有司之正法也。<span class="q">○</span>“所以体百姓也”者，此解公所以不干有司正法义也。法无二制，故虽公族之亲犹治之，与百姓为一体，不得独有私也。<span class="q">○</span>“刑于隐者，不与国人虑兄弟也”者，此覆释上致刑于甸人之事。若异姓则刑之於市，此同姓刑於甸师隐僻之处者，不与国人谋虑兄弟也。<span class="q">○</span>“弗吊，弗为服，哭于异姓之庙，为忝祖，远之也”者，此覆释上无服及公亲哭之事，所以不吊无服哭於异姓之庙者，为其犯罪忝辱先祖，於公法合疏远之也。“素服居外，不听乐，私丧之也，骨肉之亲无绝也”者，覆释上君为之素服为之变之事。所以素服居在外寝不在内，又不听乐为之变常者，以其实是已亲，私心丧之也。所以私丧之者，骨肉之亲，虽犯刑戮，无断绝之理故也。<span class="q">○</span>“公族无宫刑，不翦其类也”者，覆释上公族无宫刑。所以无宫刑者，不可翦其同类也。上公族无宫刑在哭与素服之前，此在哭与素服之后。此覆说刑杀之后，君则哭之，及素服文相连接，待其事终，然后别释公族无宫刑，故在后也。<span class="q">○</span>注“翦，割截也”。<span class="q">○</span>正义曰：公族既无宫刑，当髡去其发，故《掌戮》云“髡者使守积”，郑康成注法云“谓同族不宫者”是也。



天子视学，大昕鼓徵，所以警众也。早昧爽击鼓，以召众也。警犹起也。《周礼》“凡用乐”，大胥“以鼓徵学士”。<span class="q">○</span>昕音欣，《说文》云：“旦明日将出也。读若希。”警音景。众至，然后天子至，乃命有司行事，兴秩节，祭先师、先圣焉。兴犹举也。秩，常也。节犹礼也。使有司摄其事，举常礼祭先师、先圣。不亲祭之者，视学观礼耳，非为彼报也。有司卒事反命。告祭毕也。祭毕，天子乃入。始之养也。又之养老之处。凡大合乐，必遂养老，是以往焉。言始，始立学也。<span class="q">○</span>养如字，徐主尚反，后皆依徐音。处，昌虑反，下同。適东序，释奠於先老。亲奠之者，已所有事也。养老东序，则是视学於上庠。遂设三老、五更、群老之席位焉。三老五更各一人也，皆年老更事致仕者也。天子以父兄养之，示天下之孝悌也。名以三五者，取象三辰五星，天所因以照明天下者。群老无数，其礼亡。以《乡饮酒礼》言之，帝位之处，则三老如宾，五更如介，群老如众宾必也。<span class="q">○</span>更，江衡反，注同，蔡作叟，音系口反。適馔省醴，养老之珍具。亲视其所有。遂发咏焉。退脩之，以孝养也。发咏，谓以乐纳之。退脩之，谓既迎而入，献之以醴，献毕而乐阕。反，登歌《清庙》。反，谓献群老毕，皆升就席也。反就席，乃席正於西阶上，歌《清庙》以乐之。既歌而语，以成之也。言父子、君臣、长幼之道，合德音之致，礼之大者也。既歌，谓乐正告正歌备也。语，谈说也。歌备而旅，旅而说父子君臣长幼之道，说合乐之所美，以成其意。《乡射记》曰：“古者於族也语。”下管《象》，舞《大武》，大合众以事，达有神，兴有德也。《象》，周武王伐纣之乐也。以管播其声，又为之舞，皆於堂下。众谓所合学士也。达有神，明天授命周家之有神也。兴有德，美文王武王有德，师乐为用，前歌后舞。正君臣之位，贵贱之等焉，而上下之义行矣。由《清庙》与《武》也。有司告以乐阕，阕，终也。告君以歌舞之乐终，此所告者，谓无筭乐。王乃命公、侯、伯、子、男及群吏，曰：“反，养老幼于东序。”终之以仁也。群吏，乡、遂之官。王於燕之末，而命诸侯时朝会在此者，各反养老如此礼，是终其仁心。《孝经说》所谓诸侯归各帅於国，大夫勤於朝，州里〈马岂〉於邑是也。<span class="q">○</span>〈马岂〉，皇音冀，冀，及也；本又作恺，又作骏，骏亦作骥。

[疏]“天子视学，大昕鼓，所以警众也”至“之以仁也”。<span class="q">○</span>正义曰：此一节是第四节中之上节，论天子视学必遂养老之法则，养老既毕，乃命诸侯群吏令养老之事。“天子视学”者，谓仲春合舞，季春合乐，仲秋合声。於此之时，天子亲往视学也。“大昕鼓征”者，谓视学之晨，大犹初也。昕犹明也。征犹召也。谓初始昕明，击鼓以召学士。所以警众者，初昕击鼓，警动众人，令早起也。<span class="q">○</span>“众至然后天子至”者，众人既闻鼓声而起，先至会聚之处，然后天子始至，尊者体盘故也。<span class="q">○</span>“乃命有司行事，兴秩节”者，天子既至，乃命遣有司，行此释奠之事。兴，举也。秩，常也。节，礼也。谓兴举寻常旧礼，以祭先师先圣焉。有司则《诗》、《书》、《礼》、《乐》之教官也。<span class="q">○</span>“有司卒事反命”者，卒事谓终卒释奠之事，行事毕而反命於天子，于时天子视学在虞庠之中，有司释奠既毕，天子乃从虞庠入反於国，明日乃之东序而养老，故云“始之养也”。<span class="q">○</span>“適东序，释奠於先老”者，若其寻常视学，则於东胶中唯行养老之礼。若始立学，既视学毕，则適之养老之处，东序之中，天子亲自释奠於先世之老，祀先老既毕，遂设三老五更群老之席位焉。<span class="q">○</span>礼先老毕，遂之於东序中，设三老五更群老之席位焉。若非始立学，则不释奠於先老也。<span class="q">○</span>“適馔省醴，养老之珍具”者，布席既毕，天子亲適陈馔之处，省视醴酒，并省视养老之珍具。遂发咏焉者，省具既毕，出迎三老五更，将入门之时，遂作乐，发其歌咏，以乐纳之也。<span class="q">○</span>“退脩之以孝养也”，谓三老五更入，而即位於西阶下，天子乃退酌醴献之，以脩行孝养之道也。<span class="q">○</span>“反，登歌清庙”者，反谓反席，三老五更群老初受献毕，皆立於西阶下东面，今皆反升就席，乃使工登堂上西阶北面，歌《清庙》之诗以乐之也。“既歌而语以成之也”者，谓既歌《清庙》之后，则至旅酬之节，语谓谈说善道，以成就天子养老之义也。言父子君臣长幼之道者，所谈说善言，论父子君臣长幼尊卑上下之道理也。<span class="q">○</span>“合德音之致”者，德音谓歌《清庙》之诗，文王道德之音。致谓致极也。言说父子君臣长幼之道理，合会《清庙》文王道德音声，理之至极也。<span class="q">○</span>“礼之大者也”，言登歌《清庙》，语说父子君臣之道，是礼之大者也。<span class="q">○</span>“下管《象》，舞《大武》”者，谓登歌之后，笙入立於堂下，《象》谓象武王伐纣之乐，堂下管中，奏此《象》、《武》之曲，庭中舞此《大武》之舞，《大武》即《象》也，变文耳。<span class="q">○</span>“大合众以事”者，众谓大会聚学士，以登歌下管之事。<span class="q">○</span>“达有神”者，谓歌舞其乐，明达上天授命周家之有神也。“兴有德”者，兴谓发起文王武王之有德，使众前歌后舞也。<span class="q">○</span>“正君臣之位，贵贱之等焉”者，登歌《清庙》，文王诗也。君诗在上，下管象，是武王诗，臣诗在下，是正君臣之位，贵贱之等也。<span class="q">○</span>“而上下之义行矣”者，既以此教上下，众知之，是上下之义行於众庶也。<span class="q">○</span>“有司告以乐阕”者，阕，终也。谓养老之末，无筭乐之终也。有司告王以乐终。<span class="q">○</span>“王乃命公侯伯子男及群吏”者，於时诸侯及乡遂之吏在此席，王燕末，乃告之，令其养老幼也。<span class="q">○</span>“曰反养老幼于东序”者，此则王所告诸侯之辞也。令其各反其国，养老幼如我於东序之礼也。<span class="q">○</span>“终之以仁也”者，谓仁恩，王家恒自养老，是仁恩也。又令诸侯州里而行养老，是终之以仁，谓仁恩之心也。<span class="q">○</span>注“早昧”至“学士”。<span class="q">○</span>正义曰：经云“大昕”，昕，明也。恐是盛明之时，故云早昧爽之前，凡物以初为大，以末为小。必知早昧爽者，以云鼓征众至，然后天子至。若其盛明始召学士则晚矣。<span class="q">○</span>注“兴犹”至“报也”。<span class="q">○</span>正义曰：“秩，常也”，《释诂》文也。云“举常礼祭先师先圣”者，此谓因大合乐之时，在虞庠之中，祭先师先圣也。若四时常奠，各於其学之中，又不祭先圣也。云“视学观礼耳，非为彼报也”者，解天子不亲释奠之意。所以视学者，观看有司行礼耳，非是为彼学士而报先圣先师也。<span class="q">○</span>注“凡大”至“学也”。<span class="q">○</span>正义曰：言“凡大合乐必遂养老”者，为其养老，是以往焉。大合乐者，郑前注春合舞、秋合声为大合乐，其实《月令》季春合乐亦是也。云“言始，始立学也”者，以上文称云始立学，故以此始为始立学。若然始立学则之养老，而寻常视学则不养老，何得云“凡大合乐必遂养老”者？然此云始之养也，为下释奠於先老之学，故云始立学也。若非始立学之后，则视学凡养老於东胶，不释奠於先老也。皇氏云：“若寻常视学，则养老於东胶；若始立学，则养老於东序。”以为周立三代之学，又立周之大学於东谓之东胶，立小学於西郊谓之虞庠，故以东胶别也。<span class="q">○</span>注“三老”至“必也”。<span class="q">○</span>正义曰：“三老五更，各一人”，蔡邕以为更字为叟。叟，老称。又以三老为三人，五更为五人，非郑义也，今所不取。云“皆年老更事致仕”者，三老亦有更名，五更亦有老称，但尊此老名，特属三老耳。以其天子父兄所事，故知致仕者，知天子以父兄养之者，以天子冕而总干而舞，执酱而馈，是父兄事也。云“取象三辰五星”者，三辰谓日月星，五星谓东方岁星，南方荧惑，西方大白，北方辰星，中央镇星。其三辰之星者，二十八宿及诸星也。云“三老如宾，五更如介”者，案《乡饮酒注》“敷席，宾席，牖前南面。介席，西阶上东面”是也。云“群老如众宾必也”者，三老既如宾，五更既如介，故群老如众宾，以其无文，故云必也。案《乡饮酒注》“席众宾於宾之西南面，各特焉”是也。<span class="q">○</span>注“发咏”至“乐阕”。<span class="q">○</span>正义曰：此文承“设席省醴”之后也，云发咏，以大射之礼约之，当纳宾之节。案《大射》宾入及庭，奏《肆夏》，此养老既尊，故用两君敌礼，入门即奏《肆夏》，故《仲尼燕居》云“入门而县兴”是也。云“退脩之，谓既迎而入，献之以醴”者，谓迎老、更就位，主人乃退酌醴献之也。<span class="q">○</span>注“反就”至“乐之”。<span class="q">○</span>正义曰：知反就席，乃席工於西阶上者，约《乡饮酒礼》文知之也。<span class="q">○</span>注“既歌”至“也语”。<span class="q">○</span>正义曰：案《乡饮酒》登歌之后，乃下管，间歌合乐之后，乐正告云正歌备。定本云正歌云工歌备，误也。工当为正也。云“歌备而旅”者，案《乡饮酒》之礼，告正歌备后，作相为司正，宾取觯酬主人，主人酬众宾，是歌备而旅酬也。旅酬之时则语说，合於乐之所美，以成其意者，解经“合德音之致”。乐之所美，谓《清庙》之诗，所美文王有君臣父子长幼之德。今於旅之时，论说君臣父子之道，合会《清庙》所美之事，以成就其升歌《清庙》之意。<span class="q">○</span>注“象周”至“后舞”。<span class="q">○</span>正义曰：案《诗》“维清奏《象》舞”，是武王作乐称《象》也。故《左传》云：“见舞象箾南籥。”必知此是武王伐纣乐者，以上文云“登歌《清庙》”，此云“下管象”，下云“正君臣之位，上下之义”，故知此《象》为武王乐在堂下也。云“师乐为用，前歌后舞”者，是今文《泰誓》之文也。<span class="q">○</span>注“由清庙与武也”。<span class="q">○</span>正义曰：“登歌《清庙》，下管《象》，父诗在上，子诗在下，故得正君臣之位，贵贱之等也。<span class="q">○</span>注“此所告者，谓无筭乐”。<span class="q">○</span>正义曰：以上云“登歌《清庙》”，次“下管《象》”，此云“告以乐阕”，下即云王乃命诸侯反养者，是燕末之事，故知乐阕者，谓无筭乐也。<span class="q">○</span>注“群吏”至“是也”。<span class="q">○</span>正义曰：经云“乃命公侯伯子男”，又云“及群吏”，诸侯既为畿外，故知群吏谓畿内乡遂之官也。云“各反养老如此礼，是终其仁心”者，此是王命诸侯群吏，使之养老如此礼，谓如王家於东序之礼，是终竟其仁心也。云“《孝经说》”以下者，《孝经援神契》文。云“诸侯归各帅於国”者，诸侯还归帅行於国；云“大夫勤於朝”者，大夫勤力行之於朝；云“州里〈马岂〉於邑”者，州长里宰之官希〈马岂〉慕仰行之於邑是也，谓此在下奉行在上之事也。



是故圣人之记事也，虑之以大，谓先本於孝弟之道。爱之以敬，谓省其所以养老之具。行之以礼，谓亲迎之如见父兄。脩之以孝养，谓亲献之荐之。纪之以义，谓既歌而语之。终之以仁。谓又以命诸侯归於国复自行之。

[疏]“是故”至“以仁”。<span class="q">○</span>正义曰：此一节是第四节中之下节，申说视学养老之义。“是故圣人之记事也”者，方释养老之义。记事，谓圣人亲行养老之礼，记序前代之事也。“虑之以大”者，先解初将谋虑养老之时也。虑，谋也。大谓孝弟也。言谋虑於养老之事，是本於孝弟故也，故云“虑之以大也”。<span class="q">○</span>“爱之以敬”者，解“適馔省醴”，是爱而又敬之也。<span class="q">○</span>“行之以礼”者，解“遂发咏焉”而自迎之，如见父兄之礼也。<span class="q">○</span>“脩之以孝养”者，解既迎又亲献醴荐馔，是脩於孝养故也。<span class="q">○</span>“纪之以义”者，解“既歌而语”，是纪录德音之义，亦存天下之大义也。<span class="q">○</span>“终之以仁”者，解乐阕而又命诸臣，令归国各行此礼，是终之以仁心也。



是故古之人，一举事，而众皆知其德之备也。古之君子，举大事必慎其终始，而众安得不喻焉。言其为之本末露见，尽可得而知也。喻犹晓也。《兑命》曰：“念终始典于学。”兑当为说，《说命》书篇名，殷高宗之臣傅说之所作。典，常也。念事之终始常於学。学，礼义之府。<span class="q">○</span>兑，注作说，同音悦。

[疏]“是故”至“于学”。<span class="q">○</span>正义曰：此亦是第四节中之下节，覆说养老而在下众庶知道德之备其在学乎。“一举事而众皆知其德之备”者，谓一举养老之事以示於下，而众皆知其在上道德备具。其备具者，则“上虑之以大，爱之以敬，行之以礼”之属是也。<span class="q">○</span>“古之君子，举大事必慎其终始”者，大事谓养老，初则虑之以大，是慎其始，末则终之以仁，是慎其终也，而众安得不喻焉。圣人养老，既慎其本末终始，一一露见，尽以示众庶，而众何得不晓喻焉？言众皆晓喻养老之德也。<span class="q">○</span>“《兑命》曰：念终始典于学”者，《兑命》，《尚书》篇名，殷高宗之臣传说所作，录记者既美养老终始，而众得晓喻，是由学而来，故引《兑命》学为可重之事以结之。云“念终始”者，言人君念录事之终始，常在於学中念之，以学为礼义之府，故圣人於中而行养老之礼，是念终始常於学也。<span class="q">○</span>注“兑当”至“之府”。<span class="q">○</span>正义曰：案《尚书序》云“高宗梦傅说”，“得诸傅岩，作《说命》三篇”，故知兑当为说也。“典，常也”，《释诂》文。



《世子之记》曰：朝夕至于大寝之门外，问於内竖曰：“今日安否何如？”朝夕，朝朝暮夕也。日中又朝，文王之为世子，非礼之制。世子之礼亡，言此存其《记》。<span class="q">○</span>朝夕至于，直遥反，旦曰朝，暮曰夕，旧如字。朝朝，上如字，下文“朝夕之食上”同；下直遥反。内竖曰：“今日安。”世子乃有喜色。其有不安节，则内竖以告世子，世子色忧不满容。色忧，忧浅也。不及文王行不能正履。内竖言“复初”，然后亦复初。朝夕之食上，世子必在视寒暖之节。食下，问所膳。羞必知所进，以命膳宰，然后退。羞必知所进，必知亲所食。<span class="q">○</span>上，时掌反。若内竖言疾，则世子亲齐玄而养，亲犹自也。养疾者齐玄，玄冠、玄端也。<span class="q">○</span>齐，侧皆反，注同。膳宰之馔，必敬视之。疾者之食，齐和所欲或异。<span class="q">○</span>齐，才细反。和，胡卧反。疾之药，必亲尝之。试毒味也。尝馔善，则世子亦能食。善谓多於前。尝馔寡，世子亦不能饱。又不及武王一饭再饭。以至于复初，然后亦复初。复常所服。

[疏]“世子”至“复初”。<span class="q">○</span>正义曰：此第三节也。以文王为世子，是圣人之法也，不可以为常行，故此记寻常世子之礼也。<span class="q">○</span>“则世子亲齐玄而养”者，内竖既言有疾，则世子亲自齐戒，衣玄冠玄端而养也。<span class="q">○</span>注“亲犹”至“端也”。<span class="q">○</span>正义曰：经云“亲齐”，恐是世子亲视齐戒之事，非身自为，故云“亲犹自也”。以其玄冠而养，是世子自养，故知齐是世子自齐也。云“齐玄，玄冠玄端也”，以经直云“齐玄”，故知冠衣皆玄也，是以为玄冠玄端。此则齐服，故《玉藻》云：“玄冠丹组缨，诸侯之齐冠也。玄冠綦组缨，士之齐冠也。”玄端其衣，则缁布衣也。谓之端者，端，正也。其制正幅，袂二尺二寸，袪尺二寸。郑注《玉藻》云：“天子诸侯，玄端朱裳。大夫素裳。”《士冠礼》：“上士玄端玄裳，中士玄端黄裳，下士玄端杂裳。”齐必用玄者，玄是阴之色，阴气静，齐亦静，故用玄也。