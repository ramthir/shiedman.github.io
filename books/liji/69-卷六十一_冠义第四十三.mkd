---
title: 卷六十一_冠义第四十三
category: 礼记正义
author: 汉·郑玄(注), 唐·孔颖达(疏)
date: 2014-05-26 14:33:53 +0800
permalink: /books/Liji/69.html
layout: book_page
---

<span class="q">陆曰：“郑云：‘《昏义》者，以其记娶妻之义，内教之所由成也。’”</span>

[疏]正义曰：案郑《目录》云：“名曰《昏义》者，以其记娶妻之义，内教之所由成也。此於《别录》属《吉事》也。”谓之“昏”者，案郑《昏礼目录》云：“娶妻之礼，以昏为期，因名焉。”必以“昏”者，取其阴来阳往之义。日入后二刻半为昏。以定称之，婿曰昏，妻曰姻，故《经解》注云“婿曰昏，妻曰姻”是也。谓婿以昏时而来，妻则因之而去也。若婿之与妻之属，名婿之亲属名之曰姻，女之亲属名之为昏，故郑注《昏礼》云“女氏称昏，婿氏称姻”。《尔雅》“婿之父为姻，妇之父为婿”，又云“婿之党为姻兄弟，妇之党为婚兄弟”是也。其天地初分之后，遂皇之时，则有夫妇。故《通卦验》云“遂皇始出，握机矩”，是法北斗七星而立七政。《礼纬·斗威仪》之篇，七政，则君臣父子夫妇及政等。既称夫妇，是始自遂皇也。谯周云“太昊制嫁娶，俪皮为礼”，是俪皮起於太昊也。其媒官之义，具於《月令》疏。《孟子》云“舜不告而娶”，是娶告父母，亦起於五帝也。其五帝以前为昏，不限同姓异姓。三王以来，文家异姓为昏，质家同姓为昏。其昏之年几，案《异义》：《大戴》说：男三十、女二十有昏娶，合为五十，应大衍之数，目天子达於庶人，同一也。故《春秋左氏》说，“国君十五而生子，礼也”；二十而嫁，三十而娶，庶人礼也。礼，夫为妇之长殇，长殇十九至十六，知夫年十四、十五，见《士昏礼》也。许君谨案：舜三十不娶，谓之鳏；文王十五而生武王，尚有兄伯邑考，知人君早、娶，不可以年三十，非重继嗣也。若郑意，依正礼，士及大夫皆三十而后娶。及礼云“夫为妇长殇”者，关异代也。或有早娶者，非正法矣。天子、诸侯昏礼则早矣。如《左氏》所释，《毛诗》所用《家语》之说，以男二十而冠，女十五而笄，自此以后，可以嫁娶，至男三十，女二十，是正昏姻之时，与家语异也。



昏礼者，将合二姓之好，上以事宗庙，而下以继后世也，故君子重之。是以昏礼纳采、问名、纳吉、纳徵、请期，皆主人筵几於庙，而拜迎於门外，入揖让而升，听命於庙，所以敬慎重正昏礼也。<span class="q">听命，谓主人听使者所传婿家之命。<span class="q">○</span>昏者，一本作“昏礼者”，婚礼用昏，故经典多止作昏字。合，如字，徐音閤。好，呼报反。采，七在反，采择也。期，徐音情，又如字。筵音延。使，色吏反。传，直专反。</span>

[疏]“昏礼”至“礼也”。<span class="q">○</span>正义曰：此一节总明昏礼之义，而拜迎於门外，揖让而升，自从始至终也。<span class="q">○</span>“纳采”者，谓采择之礼，故《昏礼》云：“下达，纳采，用雁也。”必用雁者，《白虎通》云：“雁，取其随时而南北，不失节也。又是随阳之鸟，妻从夫之义也。”“问名”者，问其女之所生母之姓名，故《昏礼》云“谓谁氏”，言母之女何姓氏也。此二礼一使而兼行之。<span class="q">○</span>“纳吉”者，谓男家既卜得吉，”与女氏也。<span class="q">○</span>“纳徵者，纳聘财也。徵，成也。先纳聘财，而后昏成，《春秋》则谓之“纳币”。其庶人则缁帛五两；卿大夫则玄纁，玄三纁二，加以俪皮；及诸侯加以大璋，天子加以穀圭，皆具於《周礼》经、注也。“请期”者，谓男家使人请女家以昏时之期，由男家告於女家。何必“请”者，男家不敢自专，执谦敬之辞，故云“请”也。女氏终听男家之命，乃告之。纳吉、纳徵、请期每一事，则使者二人行。惟纳徵无雁，以有币故，其馀皆用雁。<span class="q">○</span>“主人筵几於庙”者，谓行此等之礼。主人，谓女父母设筵几於祢庙。此等皆据《士昏礼》而知之也。<span class="q">○</span>“听命於庙”者，谓女之父母，听受婿之使者之命於庙堂之上两楹之间也。



父亲醮子而命之迎，男先於女也。子承命以迎，主人筵几於庙，而拜迎于门外。壻执雁入，揖让升堂，再拜奠雁，盖亲受之於父母也。降出，御妇车，而壻授绥，御轮三周，先俟于门外。妇至，壻揖妇以入，共牢而食，合卺而酳，所以合体同尊卑，以亲之也。<span class="q">酌而无酬酢曰醮。醮之礼，如冠醮与？其异者，於寝耳。壻御妇车，轮三周，御者代之，壻自乘其车，先道之归也。“共牢而食，合卺而酳”，成妇之义。<span class="q">○</span>醮，子妙反。迎，鱼敬反，下“以迎”同。先，悉荐反。子承命，本或作“子承父命”，误。壻，或又作聟，悉计反，女之夫也，依字从士从胥，俗从知，下作耳。奠，大见反。绥音虽。合，徐音閤，又如字。卺，徐音谨，破瓢为卮也，《说文》作“<img src="pic/b15k.bmp">”，云：“蠡也。”《字林》几敏反，以此“卺”为“警”，身有所承。《说文》云：“读若赤舄几。”酳，徐音胤，又仕觐反。酢音昨。如冠，古乱反，下“又始於冠”同。与音馀。道音导。</span>

[疏]“父亲”至“之也”。<span class="q">○</span>正义曰：此一节明亲迎之时，父之醮子，明夫妇之节。<span class="q">○</span>“父亲醮子而命之迎”者，谓壻父身亲以酒醮子，而命之亲迎也。<span class="q">○</span>“男先於女也”者，释命亲迎之意。所以必命迎者，欲使男往迎之，女则从男迎来也。是男子先迎，女从后至，是男先於女也。若男子不迎，女自来至，是女自先来，不得为“男先於女”也。<span class="q">○</span>“主人筵几於庙，而拜迎于门外”者，主人，女之父，以壻来亲迎，故拜迎於门外，以敌礼待之。<span class="q">○</span>“壻执雁入，揖让升堂，再拜奠雁”者，主人就东阶，初入门将曲揖，当阶北面揖，当碑揖，至阶三让。主人升自阼阶，揖，壻升自西阶，北面奠雁再拜，盖亲受之於父母也。於时女房中南面，母在房户外之西，南面，壻既拜讫，旋降出。女出房南面，立於母左，父西面诫之，女乃西行，母南面诫之，是壻亲受之於父母。但亲受之，非是分明手有亲受，示有亲受之义，故云“盖”以疑之。<span class="q">○</span>“降出，御妇车”者，谓壻降西阶而出，亲御妇车也。<span class="q">○</span>“而壻授绥”者，谓妇升车之时，而壻授之以绥。<span class="q">○</span>“御轮三周”者，谓壻御妇车之轮三匝，然后御者代壻御之。<span class="q">○</span>“妇至，壻揖妇以入”者，谓妇至壻之寝门，壻揖以妇入，则稍西避之。故《魏诗》云“宛然左辟”，谓此时也。<span class="q">○</span>“共牢而食”者，在夫之寝，壻东面，妇西面，共一牲牢而同食，不异牲。<span class="q">○</span>“合卺而酳”者，酳，演也。谓食毕饮酒，演安其气。卺，谓半瓢，以一瓢分为两瓢，谓之卺。壻之与妇各执一片以酳，故云“合卺而酳”。<span class="q">○</span>“所以合体同尊卑，以亲之也”者，“同尊卑”，谓共牢也。“所以合体同尊卑”者，欲使壻之亲妇，妇亦亲壻，所以体同为一，不使尊卑有殊也。<span class="q">○</span>注“酌而”至“归也”。<span class="q">○</span>正义曰：以乡饮酒礼、燕礼之属，皆为宾主相酬酢，故不称醮，则但受爵者，饮而尽之，又不反相酬酢，直醮尽而已，故称“醮”也。然醴亦无酬酢，不云“醮”者，以醴尚质不为饮也，故不称“醮”，但礼敬之而已。云“醮之礼，如冠醮与？其异者，於寝耳”者，以父之醮子，令其亲迎，与醮子冠而成人其事相似，故云“如冠醮与”。但冠礼醮子在庙，此醮子在寝，故云“其异者，在寝耳”。



敬慎重正，而后亲之，礼之大体，而所以成男女之别，而立夫妇之义也。男女有别，而后夫妇有义；夫妇有义，而后父子有亲；父子有亲，而后君臣有正。故曰“昏礼者，礼之本也”。<span class="q">言子受气性纯则孝，孝则忠也。<span class="q">○</span>别，彼列反，下同。</span>

[疏]“敬慎”至“本也”。<span class="q">○</span>正义曰：前经明共牢合卺，使之相亲。此经论谨慎重正礼之根本，各随文解之。<span class="q">○</span>“敬慎重正”者，言行昏礼之时，必须恭敬谨慎，尊重正礼，而后男女相亲。若不敬慎重正，则夫妇久必离异，不相亲也。<span class="q">○</span>“昏礼者，礼之本也”者，夫妇昏姻之礼，是诸礼之本。所以昏礼为礼本者，昏姻得所，则受气纯和，生子必孝，事君必忠。孝则父子亲，忠则朝廷正，故《孝经》云：“丧则致其哀，祭则致其严。”是昏礼为诸礼之本也。



夫礼始於冠，本於昏，重於丧祭，尊於朝聘，和於射乡。此礼之大体也。<span class="q">始，犹根也。本，犹幹也。乡，乡饮酒。<span class="q">○</span>朝聘，直遥反，下匹正反。</span>

[疏]“夫礼”至“体也”。<span class="q">○</span>正义曰：此经因昏礼为诸侯之本，遂广明礼之始终。始则在於冠、昏，终则重於丧祭，其间有朝聘、乡射，是礼之大体之事也。



夙兴，妇沐浴以俟见。质明，赞见妇於舅姑，妇执笲，枣、栗段脩以见。赞醴妇，妇祭脯醢，祭醴，成妇礼也。<span class="q">成其为妇之礼也。赞醴妇，当作“礼”，声之误也。<span class="q">○</span>沐音木。浴音欲。见，贤遍反，下及注同。笲音烦，一音皮彦反，器名，以苇若竹为之，其形如筥，衣之以青缯，以盛枣栗腶脩之属。枣音早，《尔雅》云“棘实谓之枣”，俗作“{来来}，误。段脩，丁乱反，本又作腶，或作锻，同，脩脯也。加姜桂曰腶脩。何休云：“妇执腶脩者，取其断断自脩饰也。”赞醴，依注作礼。醢音海。</span>舅姑入室，妇以特豚馈，明妇顺也。<span class="q">以馈明妇顺者，供养之礼主於孝顺。<span class="q">○</span>妇以特豚馈，其位反，一本无“妇”字。供，俱用反。养，羊尚反。</span>厥明，舅姑共飨妇以一献之礼，奠酬，舅姑先降自西阶，妇降自阼阶，以著代也。<span class="q">言既献之，而授之以室事也。降者，各还其燕寝。妇见及馈享於適寝。《昏礼》不言“厥明”，此言之者，容大夫以上礼多，或异耳。<span class="q">○</span>適，丁历反。上，时掌反。</span>

[疏]“夙兴”至“代也”。<span class="q">○</span>正义曰：此论昏礼明日妇见舅姑，舅姑醴妇，又舅姑入室，妇馈特豚，又明日舅姑飨妇之节。此即士昏礼也，故有特豚馈於舅姑。若大夫以上，非惟特豚而已。虽以士为主，亦兼明大夫，故有“厥明，舅姑共飨妇”。若士妇见舅姑之日，即舅姑享妇，故《士昏礼》舅姑醴妇，醴妇既讫，则享之，不待厥明也。<span class="q">○</span>“妇执笲，枣栗段脩以见”者，案《士昏礼》“舅坐於阼阶西面，姑坐于房外南面，妇执笲，枣栗进，东面拜奠于舅席。讫，妇又执腶脩升，进北面，拜奠于姑席”是也。<span class="q">○</span>“赞醴妇，妇祭脯醢，祭醴”者，案《士昏礼》：妇席于户牖间，赞者酌醴置於席前北面，妇於席西东面拜受，赞者西阶上北面拜送，妇又拜荐脯醢。妇升席左执觯，右祭脯醢。讫，以柶祭醴三。是“祭脯醢，祭醴也”。<span class="q">○</span>“成妇礼也”者，言所以见舅姑及醴之者，成其为妇之礼也。<span class="q">○</span>“舅姑入室，妇以特豚馈”者，案《士昏礼》：“舅姑入于室，妇盥，馈特豚，合升，侧载，无鱼腊，无稷，并南上。”其他如取女礼。郑注云：“侧载者，右胖载之舅俎，左胖载之姑俎，异尊卑。并南上者，舅姑共席于奥，其馔各以南为上。”是“特豚馈”也。<span class="q">○</span>“明妇顺也”者，言所以“特豚馈”者，显明其为妇之孝顺也。<span class="q">○</span>“厥明，舅姑共飨妇以一献之礼，奠酬”者，案《士昏礼》云，既言舅姑荐俎醢，以《乡饮酒》之礼约之，席在室外户之西，舅酌酒於阼阶献妇，妇西阶上拜受，即席，祭荐祭酒毕，於西阶上北面卒爵。妇酢舅，舅於阼阶上受酢，饮毕，乃酬妇。先酌自饮毕，更酌酒以酬姑。姑受爵奠於荐左，不举爵，正礼毕也。<span class="q">○</span>“以著代也”者，言所以舅姑降自西阶，妇降自阼阶，是舅姑所升之处。今妇由阼阶而降，是著明代舅姑之事也。<span class="q">○</span>注“降者”至“异日”。<span class="q">○</span>正义曰：“各还其燕寝”者，舅姑还舅姑之燕寝，妇还妇之燕寝也。云“妇见及老於適寝”者，谓舅姑之適寝。云“《昏礼》不言厥明，此言之者，容大夫以上礼多，或异日”，以此云“厥明”，与《士昏礼》异也。



成妇礼，明妇顺，又申之以著代，所以重责妇顺焉也。妇顺者，顺於舅姑，和於室人，而后当於夫，以成丝麻、布帛之事，以审守委积盖藏。<span class="q">室人，谓女妐、女叔、诸妇也。当，犹称也。后言称夫者，不顺舅姑，不和室人，虽有善者，犹不为称夫也。<span class="q">○</span>当，丁浪反，一音于郎反，下注同，下注“和当”亦同。委，於伪反。积，子赐反。藏，才浪反。犹称，尺证反，下同。</span>是故妇顺备而后内和理，内和理而后家可长久也。故圣王重之。<span class="q">顺备者，行和当，事成审也。<span class="q">○</span>行，下孟反。</span>

[疏]“成妇”至“重之”。<span class="q">○</span>正义曰：此经明上经成妇礼、明妇顺之事。若妇顺既成，则室家长久，故圣王所重也。<span class="q">○</span>“成妇礼”者，则上经“妇祭脯醢，祭醴”之等，是成妇礼也。<span class="q">○</span>“明妇顺”者，则上经“舅妇入室”，“以特豚馈”，是明妇顺也。<span class="q">○</span>“又申之以著代”者，则上经“妇降自阼阶，以著代”是也。申，重也。既明妇礼顺，又重加之以著代之义也。<span class="q">○</span>“所以重责妇顺焉也”者，言成妇礼、明妇顺则重著代，所以厚重责妇人之孝顺焉。分之则妇礼、妇顺、著代三者别文，皆总归於妇顺，故自此以下，唯申明妇顺也。<span class="q">○</span>“以审守委积盖藏”者，言既当夫氏，又成妇事，以此详审保守家之所有委积掩盖藏聚之物也。<span class="q">○</span>“注室人谓女妐、女叔、诸妇也”。<span class="q">○</span>正义曰：经既言“顺於舅姑”，乃“和於室人”，是在室之人，非男子也。女妐，谓婿之姊也。女叔，谓婿之妹。诸妇，谓娣姒之属。<span class="q">○</span>注云“备顺者，行和当，事成审也”。<span class="q">○</span>正义曰：行，是顺於舅姑；和，谓和於室人；当，谓当於夫，则前经所说是也。云“事成审”者，则前经“以成丝麻布帛之事，以审守委积盖藏”，是事成审也。



是以古者妇人先嫁三月，祖祢未毁，教于公宫。祖祢既毁，教于宗室。教以妇德、妇言、妇容、妇功；教成，祭之，牲用鱼，芼之以蘋藻，所以成妇顺也。<span class="q">谓与天子、诸侯同姓者也。嫁女者，必就尊者教成之。教成之者，女师也。祖庙，女所出之祖也。公，君也。宗室，宗子之家也。妇德，贞顺也。妇言，辞令也。妇容，婉娩也。妇功，丝麻也。祭之，祭其所出之祖也。鱼、蘋藻，皆水物，阴类也。鱼为俎实，蘋藻为羹菜。祭无牲牢，告事耳，非正祭也，其齐盛用黍云。君使有司告之。宗子之家，若其祖庙已毁，则为坛而告焉。<span class="q">○</span>先，悉荐反。芼，莫报反。蘋音频。藻音早。《毛诗》：“于以采蘋，于以采藻。”《诗》笺云：“蘋之言宾，藻之言早。”婉，纡免反。婉贞貌，《诗》笺云：“婉娩，贞顺貌。”又音挽。齐音咨。坛，徒丹反。</span>

[疏]“是以”至“顺也”。<span class="q">○</span>正义曰：此经更发明前经成妇顺之事。所以能成妇德者，以未嫁之前，先教以四德。故此经明嫁所教之事。<span class="q">○</span>“祖祢未毁，教于公宫”者，此谓与君为骨肉，亲庙有四，高祖之庙未毁除，此欲嫁之女教于公宫也。“祖庙既毁，教於宗室”者，谓与君四从以外，同高祖之父以上，其庙既迁，是“祖庙既毁”，此女则教於大宗子之室。<span class="q">○</span>“教成，祭之”者，谓三月教之，其教已成，祭女所出祖庙，告以教成也。<span class="q">○</span>“所以成妇顺也”者，以为未嫁之前，先教四德。又祭而告，但成其为妇之顺，欲使嫁而为妇，举遵此教而成和顺。<span class="q">○</span>注“谓与”至“告焉”。<span class="q">○</span>正义曰：此云“教於公宫”，故知是天子诸侯同姓也。天子当言王宫。今经云“公宫”，知兼天子者，此云“公宫”，谓公之宫也，若天子公邑官家之宫尔，非谓诸侯公宫也。此《昏义》虽记士昏礼之事，自此以下，广明天子以下教女及夫妇之义，故此经教女举贵者言。云“嫁女者，必就尊者教成之”者，按《内则》：“女子十年不出，使姆教成之。”明已前恒教，但嫁前三月特就公宫之教，欲尊之也。云“教之者，女师也”者，即《诗·周南》云“言告师氏”，则《昏礼》注云“姆，妇人五十无子出”者也。云“祖庙，女所出之祖也”者，谓女父与君所分出之祖，或与君共高祖而分出，以下皆然，与诸侯共高祖，庙未毁，所出之女，皆自公宫教之。天子虽七庙，亲庙上自高祖以下也。云“公，君也”者，郑恐唯谓诸侯之公，故解“公”为“君”。天子、诸侯皆称君。云“宗室，宗子之家也”者，郑注不云大宗、小宗，则大宗、小宗之家悉得教之。与大宗近者，於大宗教之，与大宗远者，於小宗教之。此《记》谓君之同姓，若君之异姓，异姓始祖在者，其后亦有大宗小宗，其族人嫁女，各於其家也。云“祭之，祭其所出之祖也”者，此女出於君之高祖，则祭高祖庙，出於君之曾祖，则祭曾祖，以下皆然。女亲行祭，《诗》云“谁其尸之，有齐季女”是也。云：“祭无姓牢，告事耳，非正祭也”者，以祭君之庙应用牲牢，今其俎唯鱼，故云“告事耳，非正祭也”。云“其齐盛用黍”者，以其教祭不用正牲，则无稻粱。既以蘋藻为羹，则当有齐盛，此士祭特牲黍稷，故知此亦用黍也。云“君使有司告之”者，约《杂记》“衅庙，使有司行之”，故知此告成之祭，亦使有司也。若有卿大夫以下，则女主之，宗子掌其礼也。云“若其祖庙已毁，则为坛而告焉”者，此谓与宗子或同曾祖，假令宗子为士，只有父、祖庙，曾祖、高祖无庙，则为坛於宗子之家而告焉。若与宗子同曾祖，则为坛告曾祖焉。若与宗子同高祖，则为坛告高祖焉。此注或有作“墠”者，误也。所以知者，以《祭法》篇，適士二庙一坛，则曾祖为坛也。大夫三庙二坛，则高祖及高祖之父为坛。或可宗子为中士、下士，但有二庙无坛，则为墠而告之也。



古者天子后立六宫、三夫人、九嫔、二十七世妇、八十一御妻，以听天下之内治，以明章妇顺，故天下内和而家理。天子立六官、三公、九卿、二十七大夫、八十一元士，以听天下之外治，以明章天下之男教，故外和而国治。故曰：“天子听男教，后听女顺天子理阳道，后治阴德；天子听外治，后听内职。教顺成俗，外内和顺，国家理治，此之谓盛德。”<span class="q">天子六寝，而六宫在后，六官在前，所以承副，施外内之政也。三夫人以下百二十人，周制也。三公以下百二十人，似夏时也。合而言之，取其相应，有象大数也。内治，妇学之法也。阴德，谓主阴事、阴令也。<span class="q">○</span>嫔，毗人反。治，直吏反，下及注除“后治阴德”皆同。应如字，音应对之应。</span>

[疏]“古者”至“盛德”。<span class="q">○</span>正义曰：此一经因上夫妇昏礼之事，故此明天子与后各立其官，掌内外之事，法阴阳所为。但后之所立六宫，周之法也，天子所为立六官，夏之制也。欲见其数相当，故以夏、周相对为内、外也。<span class="q">○</span>注“天子”至“令也”。<span class="q">○</span>正义曰：按《宫人》云：“掌王之六寝之修。”注云：路寝一，小寝五。是天子六寝也。云“六宫在后”者，后之六宫在王之六寝之后，亦大寝一，小寝五。其九嫔以下，亦分居之。其三夫人，虽不分居六宫，亦分主六宫之事，或二宫则一人也，或犹如三公分主六卿之类也。云“六官在前”者，六卿之官，在王六寝之前，其三孤亦分主六官之职，总谓之九卿。故《考工记》云“外有九室，九卿朝焉”是也。云“三公以下，百二十人”者，周三百，此百二十人，延於百数，故云“似夏时”。以无正文，故称“似”也。云“内治，妇学之法也”者，案《九嫔职》云“掌妇学之法”，故知内治是妇学也。云“阴德，谓主阴事、阴令也”者，案《内宰》：“掌王之阴事阴令。”注云：“阴事，谓群妃御见之事。阴令为王所求，为於北宫也。”



是故男教不脩，阳事不得，適见於天，日为之食。妇顺不脩，阴事不得，適见於天，月为之食。是故日食则天子素服而脩六官之职，荡天下之阳事。月食则后素服而脩六宫之职，荡天下之阴事。故天子之与后，犹日之与月，阴之与阳，相须而后成者也。<span class="q">適之言责也。食者，见道有亏伤也。荡，荡涤去秽恶也。<span class="q">○</span>適，直革反，下注同。见，贤遍反，下及注同。日为，于伪反，下文皆同。荡，徒浪反。涤，直历反，又杜亦反。去，起吕反。秽，纡废反。</span>天子脩男教，父道也。后脩女顺，母道也。故曰：“天子之与后，犹父之与母也。”故为天王服斩衰，服父之义也。为后服资衰，服母之义也。<span class="q">父母者，施教令於妇子者也，故其服同。资，当为“齐”，声之误也。<span class="q">○</span>衰，七雷反，下同。资，依注作齐，音咨，注又作“<img src="pic/b18j.bmp">”者，同。</span>

[疏]“是故”至“义也”。<span class="q">○</span>正义曰：此以下说男女之教，若其不得，日月为之適食。又明天子与后是父之与母之义。<span class="q">○</span>“是故日食则天子素服而脩六官之职，荡天下之阳事”者，谓救日之食者素服荡，除天下之阳事。“有秽恶”者，案《左传》昭三十一年“十二月，辛亥朔，日有食之”，庚午之日始有谪。谪，谓日之将食之气，气见於上，所以责人君也。故《诗》云：“十月之交，朔月辛卯。日有食之，亦孔之丑。”又云：“此日而食，于何不臧？”是君之不善而日食。凡日食，若壬午朔日有食之，《左传》云：“公问於梓慎，‘祸福何为’？对曰：‘二至二分，日有食之，不为灾也。日月之行也，分同道也，至相过也。其他月，则为灾，阳不克也，故常为水也。’”然《诗》之十月，则夏之八月，秋分日食而为灾者，以辛卯之日，卯往侵辛，木反克金，故为灾。昭七年夏四月甲辰朔，日有食之，而大咎卫君上卿。四月，夏之二月，为灾者，以其甲辰之日，甲为木，辰为士，卯当克士，今日食，土反克木，故为灾也。昭二十一年秋七月壬午朔而日食，壬为水，午为火，水应克火，而日食，火反克水，不为灾者，以秋七月，夏之五月，是壬午之时，得有克壬之理，故不得为灾。杜预以为假日食之异以戒惧人君，其言若信若不信，不可定以为验也。