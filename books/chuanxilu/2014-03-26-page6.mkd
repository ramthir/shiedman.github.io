---
title: 格物是止至善之功
group: 以下門人徐愛錄
chapter: 傳習錄卷上〔6〕
category: 传习录
tags: [王阳明]
permalink: /books/chuanxilu/6.html
date: 2014-03-26 00:00:00 +0800
layout: book_page 
---

愛問，「昨聞先生止至善之敎，已覺功夫有用力處。但與朱子格物之訓[^1]思之終不能合」 

先生曰，「格物是止至善之功。旣知至善，卽知格物矣」。

愛曰，「昨以先生之敎，推之格 物之說，似亦見得大略。但朱子之訓，其於書之『精一』[^2]，論語之『博約』[^3]，孟子之『盡心 知性』[^4]，皆有所證據。以是未能釋然」。

先生曰，「子夏篤信聖人。曾子反求諸己[^5]。篤信固亦是，然不如反求之切。今旣不得於心，安可狃於舊聞，不求是當？就如朱子亦尊信程 子。至其不得於心處，亦何嘗苟從[^6]？精一博約盡心，本自與吾說脗合，但未之思耳。朱子格物之訓，未免牽合附會。非其本旨。精是一之功，博是約之功。曰仁[^7]旣明知行合一之說， 此可一言而喩。盡心知性知天，是生知安行事。存心養性事天，是學知利行事。『夭壽不貳， 修身以俟』，是困知勉行事[^8]。朱子錯訓格物。只爲倒看了此意，以盡心知性爲物格知至， 要初學便去做生知安行事。如何做得」？

愛問，「盡心知性，何以爲生知安行」？

先生曰， 「性是心之體。天是性之原。盡心卽是盡性。『惟天下至誠爲能盡其性，知天地之化育』[^9]，存心者，心有未盡也。知天如知州知縣之知，是自己分上事。己與天爲一。事天如子之事父， 臣之事君。須是恭敬奉承，然後能無失。尙與天爲二。此便是聖賢之別。至於夭壽不貳其心， 乃是敎學者一心爲善。不可以窮通夭壽之故，便把爲善的心變動了。只去修身以俟命，見得窮通壽夭，有箇命在。我亦不必以此動心。事天雖與天爲二，已自見得箇天在面前。俟命， 便是未曾見面，在此等候相似。此便是初學立心之始，有箇困勉的意在。今却倒做了，所以使學者無下手處」。

愛曰，「昨聞先生之敎。亦影影見得功夫須是如此。今聞此說，益無可疑。愛昨曉思，格物的『物』字，卽是『事』字。皆從心上說」。

先生曰，「然。身之主宰 便是心。心之所發便是意。意之本體便是知。意之所在便是物。如意在於事親，卽事親便是 一物。意在於事君，卽事君便是一物。意在於仁民愛物，卽仁民愛物便是一物。意在於視聽 言動，卽視聽言動便是一物。所以某說無心外之理，無心外之物[^10]。中庸言『不誠無物』[^11]， 大學『明明德』[^12] 之功，只是箇誠意。誠意之功，只是箇格物。

+ 東正純云：以心之所發為意，意之所發在物，則格物誠意已在發用上。于未發裏面殆難著功也。殊不知意之所在為物。「所在」二字，，既在未發上看來，未發已發畢竟一物矣。
+ 施邦曜云：人看物字是死的。先生看物字是活的。
+ 劉宗周云：以心之所發言意，意之所在言物，則心有未發之時。却如何格物耶？請以前 好惡之説參之。(遺編，卷十三，陽明傳信錄三，頁二上下。又見明儒學案，卷十， 頁十三下。吉村秋陽誤以為黃宗羲語。參看第八八條劉評語)。
+ 唐九經(見王應昌)云：以事天為初學工夫，恐未然。窃謂天在人中，事天在事人中。 但衡今云：傳習銶上卷，横山(徐愛)所記。横山卒年三十一。陽明先生時猶在赣(江 西，一五一八)也。嘗非定稿。亦或後人為之蛇足。並及之以備治傳習錄者之一助云。 捷按：是年巳刻古本大學及朱子晚年定論，但尚未敎致良知與知行合一。

[^1]: 朱子格物。朱子補註大學第五知本章云，「是以大學始敎，必使學者即凡天下之物，莫不因其已知之 理，而益窮之，以求至乎其極。至于用力之久，而一旦豁然貫通焉。則衆物之表裏精粗，無不到，而吾 心之全體大用，無不明矣。此謂物格，此謂知之至也」。

[^2]: 精一，見第二條，註四。

[^3]: 博約。論語，雍也篇第六，第二十五章，「君子博學于文，約之以禮」

[^4]: 盡心知性。孟子，盡心篇第七上，第一章，「盡其心者，知其性也。知其性，則知天矣。存其心，養 其性，所以事天也。妖壽不貳，修身以俟之，所以立命也」。

[^5]: 反求諸己。朱子，孟子集註註公孫丑篇第二上，第二章云，「子夏篤信聖人，曾子反求諸己」。論語子張篇第十九，第四至十二等章載子夏言論，如博學篤思，君子有三變，學而優則仕等，皆反映孔子思想。故謂篤信聖人。曾子云，「吾日三省吾身」(論語，學而篇第一，第四章)。子夏，見第110條， 註一。曾子見第111條，註二。

[^6]: 苟从。如語類，卷六十九，頁二七五八，「程子曰，『天專言之則道也。「天且弗遺」(易經，乾卦) 是也』。程子此語，某亦未敢以爲然。天且弗違，此只是上天」。程子語見伊川易傳，卷一，頁一上。

[^7]: 曰仁，徐愛之字。

[^8]: 知行，參看上註四。又中庸第二十章，「或生而知之，或學而知之，或困而知之。及其知之， 安而行之，或利而行之，或勉強而行之。及其成功，一也」。

[^9]: 化育。語出中庸，第二十二章。

[^10]: 無心外之理，見第三條。無心外之事，見第八十三條。

[^11]: 不誠無物，語見中庸，第二十五章。

[^12]: 明明德，大學，經文首句。


