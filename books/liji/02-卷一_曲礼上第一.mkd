---
title: 卷一_曲礼上第一
category: 礼记正义
author: 汉·郑玄(注), 唐·孔颖达(疏)
date: 2014-05-26 14:24:00 +0800
permalink: /books/Liji/02.html
layout: book_page
---

礼记<span class="q"><span class="q">○</span>陆德明《音义》曰：“此记二礼之遗阙，故名《礼记》。”</span>

[疏]正义曰：夫礼者，经天地；理人伦，本其所起，在天地未分之前。故《礼运》云：“夫礼必本於大一。”是天地未分之前已有礼也。礼者，理也。其用以治，则与天地俱兴，故昭二十六年《左传》称晏子云：“礼之可以为国也久矣，与天地并。”但于时质略，物生则自然而有尊卑，若羊羔跪乳，鸿雁飞有行列，岂由教之者哉！是三才既判，尊卑自然而有。但天地初分之后，即应有君臣治国。但年代绵远，无文以言。案《易纬·通卦验》云：“天皇之先，与乾曜合元，君有五期，辅有三名。”注云：“君之用事五行，王亦有五期。辅有三名，公、卿、大夫也。”又云“遂皇始出握机矩”，注云：“遂皇谓遂人，在伏牺前，始王天下也。矩，法也。言遂皇持斗机运转之法，指天以施政教。”既云“始王天下”，是尊卑之礼起於遂皇也。持斗星以施政教者，即《礼纬·斗威仪》云“宫主君，商主臣，角主父，徵主子，羽主夫，少宫主妇，少商主政”，是法北斗而为七政。七政之立，是礼迹所兴也。郑康成《六艺论》云：“《易》者，阴阳之象，天地之所变化，政教之所生，自人皇初起。”人皇即遂皇也。既政教所生初起於遂皇，则七政是也。《六艺论》又云：“遂皇之后，历六纪九十一代，至伏牺始作十言之教。”然则伏牺之时，《易》道既彰，则礼事弥著。案谯周《古史考》云：“有圣人以火德王，造作钻燧出火，教民熟食，人民大悦，号曰遂人。次有三姓，乃至伏牺，制嫁娶，以俪皮为礼，作琴瑟以为乐。”又《帝王世纪》云：“燧人氏没，包牺氏代之。”以此言之，则嫁娶嘉礼始於伏牺也。但《古史考》遂皇至于伏牺，唯经三姓；《六艺论》云“历六纪九十一代”，其文不同，未知孰是。或於三姓而为九十一代也。案《广雅》云：“一纪二十七万六千年。”方叔机注《六艺论》云：“六纪者，九头纪、五龙纪、摄提纪、合洛纪、连通纪、序命纪、凡六纪也。九十一代者，九头一，五龙五，摄提七十二，含洛三，连通六，序命四，凡九十一代也。”但伏牺之前及伏牺之后，年代参差，所说不一，纬候纷纭，各相乖背，且复烦而无用，今并略之，唯据《六艺论》之文及《帝王世纪》以为说也。案《易·系辞》云：“包牺氏没，神农氏作。”案《帝王世纪》云，伏牺之后女娲氏，亦风姓也。女娲氏没，“次有大庭氏、柏皇氏、中央氏、栗陆氏、骊连氏、赫胥氏、尊卢氏、浑沌氏、昊英氏、有巢氏、朱襄氏、葛天氏、阴康氏、无怀氏，凡十五代，皆袭伏牺之号”。然郑玄以大庭氏是神农之别号。案《封禅书》无怀氏在伏牺之前，今在伏牺之后，则《世纪》之文未可信用。《世纪》又云：“神农始教天下种穀，故人号曰神农。”案《礼运》云：“夫礼之初，始诸饮食，燔黍捭豚，蕢桴而土鼓。”又《明堂位》云：“土鼓苇籥，伊耆氏之乐。”又《郊特牲》云：“伊耆氏始为蜡。”蜡即田祭，与种穀相协，土鼓苇籥又与蕢桴土鼓相当，故熊氏云：伊耆氏即神农也。既云始诸饮食，致敬鬼神，则祭祀吉礼起於神农也。又《史记》云“黄帝与蚩尢战於涿鹿”，则有军礼也。《易·系辞》“黄帝九事”章云“古者葬诸中野”，则有凶礼也。又《论语撰考》云：“轩知地利，九牧倡教。”既有九州之牧，当有朝聘，是宾礼也。若然，自伏牺以后至黄帝，吉、凶、宾、军、嘉五礼始具。皇氏云：“礼有三起，礼理起於太一，礼事起於遂皇，礼名起於黄帝。”其“礼理起於大一”，其义通也；其“礼事起於遂皇，礼名起於黄帝”，其义乖也。且遂皇在伏牺之前，《礼运》“燔黍捭豚”在伏牺之后，何得以祭祀在遂皇之时？其唐尧，则《舜典》云“修五礼”，郑康成以为公、侯、伯、子、男之礼。又云命伯夷“典朕三礼”。五礼其文，亦见经也。案《舜典》云“类于上帝”，则吉礼也；“百姓如丧考妣”，则凶礼也；“群后四朝”，则宾礼也；“舜征有苗”，则军礼也；“嫔于虞”，则嘉礼也。是舜时五礼具备。直云“典朕三礼”者，据事天、地与人为三礼。其实事天地唯吉礼也，其馀四礼并人事兼之也。案《论语》云“殷因於夏礼”，“周因於殷礼”，则《礼记》总陈虞、夏、商、周，则是虞、夏、商、周各有当代之礼，则夏、商亦有五礼。郑康成注《大宗伯》，唯云唐虞有三礼，至周分为五礼。不言夏、商者，但书篇散亡，夏、商之礼绝灭，无文以言，故据《周礼》有文者而言耳。武王没后，成王幼弱，周公代之摄政，六年致太平，述文武之德而制礼也。故《洛诰》云：“考朕招子刑，及单文祖德。”又《礼记·明堂位》云，周公摄政六年，制礼作乐，颁度量於天下。但所制之礼，则《周官》、《仪礼》也。郑作序云：“礼者，体也，履也。统之於心曰体，践而行之曰履。”郑知然者，《礼器》云：“礼者，体也。”《祭义》云：“礼者，履此者也。”《礼记》既有此释，故郑依而用之。礼虽合训体、履，则《周官》为体，《仪礼》为履，故郑序又云：“然则三百三千虽混同为礼，至於并立俱陈，则曰此经礼也，此曲礼也。或云此经文也，此威仪也。”是《周礼》、《仪礼》有体、履之别也。所以《周礼》为体者，《周礼》是立治之本，统之心体，以齐正於物，故为体。贺玚云：“其体有二。一是物体，言万物贵贱高下小大文质各有其体。二曰礼体，言圣人制法，体此万物，使高下贵贱各得其宜也。”其《仪礼》但明体之所行践履之事，物唯万体，皆同一履，履无两义也。于周之礼，其文大备，故《论语》云“周监於二代，郁郁乎文哉！吾从周”也。然周既礼道大用，何以《老子》云“失道而后德，失德而后仁，失仁而后义，失义而后礼。礼者，忠信之薄，道德之华，争愚之始”。故先师准纬候之文，以为三皇行道，五帝行德，茸荃行仁，五霸行义。若失义而后礼，岂周之成康在五霸之后？所以不同者，《老子》盛言道德质素之事、无为静默之教，故云此也。礼为浮薄而施，所以抑浮薄，故云“忠信之薄”。且圣人之王天下，道、德、仁、义及礼，并蕴于心，但量时设教，道、德、仁、义及礼，须用则行，岂可三皇五帝之时，全无仁、义、礼也？殷周之时，全无道、德也？《老子》意有所主，不可据之以难经也。既《周礼》为体，其《周礼》见於经籍，其名异者，见有七处。案《孝经说》云“经礼三百”，一也；《礼器》云“经礼三百”，二也；《中庸》云“礼仪三百”，三也；《春秋说》云“礼经三百”，四也；礼说云“有正经三百”，五也；《周官外题》谓‘为《周礼》’，六也；《汉书·艺文志》云“《周官》经六篇”，七也。七者皆云三百，故知俱是《周官》。《周官》三百六十，举其大数而云三百也。其《仪礼》之别，亦有七处，而有五名。一则《孝经说》、《春秋》及《中庸》并云“威仪三千”，二则《礼器》云“《曲礼》三千”，三则《礼说》云“动仪三千”，四则谓“为《仪礼》”，五则《汉书·艺文志》谓《仪礼》为“古礼经”。凡此七处五名，称谓并承三百之下，故知即《仪礼》也。所以三千者，其履行《周官》五礼之别，其事委曲，条数繁广，故有三千也。非谓篇有三千，但事之殊别有三千条耳。或一篇一卷，则有数条之事。今行於世者，唯十七篇而已。故《汉书·艺文志》云“汉初，高堂生传《礼》十七篇”是也。至武帝时，河间献王得古《礼》五十六篇，献王献之。又《六艺论》云：“后得孔子壁中古文《礼》，凡五十六篇。其十七篇与高堂生所传同而字多异，其十七篇外则逸礼是也。”《周礼》为本，则圣人体之；《仪礼》为末，贤人履之。故郑序云“体之谓圣，履之为贤”是也。既《周礼》为本，则重者在前，故宗伯序五礼，以吉礼为上；《仪礼》为末，故轻者在前，故《仪礼》先冠、昏，后丧、祭。故郑序云：“二者或施而上，或循而下。”其《周礼》，《六艺论》云：“《周官》壁中所得六篇。”《汉书》说河间献王开献书之路，得《周官》有五篇，失其《冬官》一篇，乃购千金不得，取《考工记》以补其阙。《汉书》云得五篇，《六艺论》云得其六篇，其文不同，未知孰是。其《礼记》之作，出自孔氏。但正《礼》残缺，无复能明，故范武子不识殽烝，赵鞅及鲁君谓《仪》为《礼》。至孔子没后，七十二之徒共撰所闻，以为此《记》。或录旧礼之义，或录变礼所由，或兼记体履，或杂序得失，故编而录之，以为《记》也。《中庸》是子思伋所作，《缁衣》公孙尼子所撰。郑康成云：《月令》，吕不韦所修。卢植云：《王制》，谓汉文时博士所录。其馀众篇，皆如此例，但未能尽知所记之人也。其《周礼》、《仪礼》，是《礼记》之书，自汉以后各有传授。郑君《六艺论》云：“案《汉书·艺文志》、《儒林传》云，传礼者十三家，唯高堂生及五传弟子戴德、戴圣名在也。”又案《儒林传》云：“汉兴，高堂生传《礼》十七篇，而鲁徐生善为容。孝文时，徐生以容为礼官大夫。瑕丘萧奋以礼至淮阳太守。孟卿，东海人，事萧奋，以授戴德、戴圣。”《六艺论》云“五传弟子”者，熊氏云：“则高堂生、萧奋、孟卿、后仓及戴德、戴圣为五也。”此所传皆《仪礼》也。《六艺论》云：“今礼行於世者，戴德、戴圣之学也。”又云“戴德传《记》八十五篇”，则《大戴礼》是也；“戴圣传《礼》四十九篇”，则此《礼记》是也。《儒林传》云：“大戴授琅邪徐氏，小戴授梁人桥仁字季卿、杨荣字子孙。仁为大鸿胪，家世传业。”其《周官》者，始皇深恶之。至孝武帝时，始开献书之路，既出於山岩屋壁，复入秘府，五家之儒莫得见焉。至孝成时，通人刘歆校理秘书，始得列序，著于录略。为众儒排弃，歆独识之，知是周公致太平之道。河南缑氏杜子春，永平时初能通其读，郑众、贾逵往授业焉。其后马融、郑玄之等，各有传授，不复繁言也。



<span class="q">陆曰：“本或作《曲礼》，上者，后人加也，《檀弓》、《杂记》放此。《曲礼》者，是《仪礼》之旧名，委曲说礼之事。”</span>

[疏]正义曰：案郑《目录》云：“名曰《曲礼》者，以其篇记五礼之事。祭祀之说，吉礼也。丧荒去国之说，凶礼也。致贡朝会之说，宾礼也。兵车旌鸿之说，军礼也。事长敬老、执贽纳女之说，嘉礼也。此於《别录》属《制度》。”案郑此说，则此《曲礼》篇中有含五礼之义。是以经云“祷祠祭祀”之说，当吉礼也。“送丧不由径”，“岁凶，年穀不登”，又云“大夫士去国”，如此之类，是丧荒去国之说，当凶礼也。“五官致贡曰享”，“天子当宁而立曰朝”，“相见於郤地曰会”，如此之类，是致贡朝会之说，当宾礼也。“兵车不式”，“前有水，则载青旌”，如此之类，是兵车旌鸿之说，当军礼也。“侍坐於长者”，“故君子式黄发”，“妇人之贽，椇榛枣栗”，“纳女於天子”，如此之类，是事长敬老、执贽纳女之说，当嘉礼也。必知执贽当妇人之贽者，以其《士相见》，郑《目录》以士执贽为宾礼故也。此篇既含五礼，故其篇名为《曲礼》。《曲礼》之与《仪礼》，其事是一。以其屈曲行事，则曰《曲礼》；见於威仪，则曰《仪礼》。但曲之与仪相对。《周礼》统心为号若，若总而言之，则《周礼》亦有曲名，故《艺文志》云：“帝王为政，世有损益，至周曲为之防，事为之制，故曰，经礼三百，威仪三千。”是二礼互而相通，皆有曲称也。云“上”者，对下生名。本以语多，简策重大，分为上下，更无义也。“第一”者，《小尔雅》云：“第，次也。”吕靖云：“一者，数之始。”《礼记》者，一部之大名。《曲礼》者，当篇之小目。既题《曲礼》於上，故著《礼记》於下，以配注耳。郑氏者，姓郑名玄，字康成，北海高密县人，前汉仆射郑崇八世之孙也。后汉徵为大司农，年七十四乃卒。然郑亦附卢、马之本而为之注。注者，即解书之名。但释义之人，多称为传。传谓传述为义，或亲承圣旨，或师儒相传，故云传。今谓之注者，谦也，不敢传授，直注己意而己。若然，则传之与注，各出己情。皇氏以为自汉以前为传，自汉以后为注。然王肃在郑之后，何以亦谓之传？其义非也。



《曲礼》曰：“毋不敬，<span class="q">礼主於敬。<span class="q">○</span>陆曰：“毋音无。《说文》云：‘止之词，其字从女，内有一画，象有奸之形，禁止之勿令奸。古人云毋，犹今人言莫也。’案‘毋’字与父母字不同，俗本多乱，读者皆朱点‘母’字以作‘无’音，非也。后放此。疑者，特复音之。”</span>俨若思，<span class="q">俨，矜庄貌，人之坐思，貌必俨然。<span class="q">○</span>严，鱼检反，本亦作俨，同，矜庄貌。思如字，徐息嗣反。矜，君冰反。</span>安定辞。<span class="q">审言语也。《易》曰：“言语者，君子之枢机。”<span class="q">○</span>枢，昌朱反。</span>安民哉！<span class="q">此上三句可以安民，说《曲礼》者，美之云耳。</span>

[疏]正义曰：此一节明人君立治之本，先当肃心谨身，慎口之事。<span class="q">○</span>“《曲礼》曰”者，案下文“安民哉”，是为君上所行，故记人引《仪礼》正经“毋不敬”以下三句而为实验也。<span class="q">○</span>“毋不敬”者，人君行礼无有不敬，行五礼皆须敬也。“俨若思”者，俨，矜庄貌也。若，如也。思，计虑也。夫人计虑，状必端悫。今明人君矜庄之貌，如人之思也。<span class="q">○</span>“安定辞”者，安定，审也。辞，言语也。人君出言，必当虑之於心，然后宣之於口，是详审於言语也。<span class="q">○</span>“安民哉”者，但人君发举，不离口与身心，既心能肃敬，身乃矜庄，口复审慎，三者依於德义，则政教可以安民也。云“哉”者，记人美此三句者也。<span class="q">○</span>注“礼主於敬”。<span class="q">○</span>正义曰：《孝经》云：“礼者敬而已矣。”是也。又案郑《目录》云“《曲礼》之中，体含五礼”，今云“《曲礼》曰：毋不敬”，则五礼皆须敬，故郑云：“礼主於敬。”然五礼皆以拜为敬礼，则祭极敬、主人拜尸之类，是吉礼须敬也。拜而后稽颡之类，是凶礼须敬也。主人拜迎宾之类，是宾礼须敬也。军中之拜肃拜之类，是军礼须敬也。冠昏饮酒，皆有宾主拜答之类，是嘉礼须敬也。兵车不式，乘玉路不式，郑云“大事不崇曲敬者”，谓敬天神及军之大事，故不崇曲小之敬。熊氏以为唯此不敬者，恐义不然也。既云“《曲礼》曰”，“是引《仪礼》正经，若引“《春秋》曰”、“《诗》曰”之类。所引者若《冠礼》戒辞云“寿考惟祺，介尔景福”之等，今不见者，或在三千散亡之中也。<span class="q">○</span>注“俨矜”至“俨然”。<span class="q">○</span>正义曰：经唯云“俨若思”，不云“坐”，郑必知“坐思”者，案《大学》云：“定而后能静，静而后能安，安而后能虑。”虑即思，故知思必当坐也。<span class="q">○</span>注“审言”至“枢机”。<span class="q">○</span>正义曰：《论语》云：“驷不及舌。”故审言语也。“《易》曰”者，《易·系辞》之文也，故彼云：“君子出其言善，则千里之外应之，况其迩者乎！出其言不善，则千里之外违之，况其迩者乎！言行者，君子之枢机。”郑注：“枢谓户枢，机谓弩牙，户枢之发，或明或闇；弩牙之发，或中或否，以喻君子之言，或荣或辱。”引之者，证审言语之事。彼为“言行”，郑云“言语”者，既证经辞，无取於行，故变文为语也。



敖不可长，欲不可从，志不可满，乐不可极。<span class="q">四者慢游之道，桀、纣所以自祸。<span class="q">○</span>敖，五报反，慢也；王肃五高反，遨游也。长，丁丈反，卢植、马融、王肃并直良反。欲如字，一音喻。从，足用反，放纵也。乐音洛，皇侃音岳，极如字，皇纪力反。桀，其列反，夏之末主，名癸。纣，直丑反，殷之末主，名辛。</span>

[疏]“敖不”至“可极”。<span class="q">○</span>正义曰：此一节承上人君敬慎之道，此亦据人君恭谨节俭之事，故郑引桀、纣以证之。<span class="q">○</span>“敖不可长”者，敖者矜慢在心之名，长者行敖著迹之称。夫矜我慢物，中人不免，若有心而无迹，则於物无伤；若迹著而行用，则侵虐为甚。倾国亡家，必由乎此，故戒不可长。<span class="q">○</span>“欲不可从”者，心所贪爱为欲，则“饮食男女，人之大欲存焉”是也。人皆有欲，但不得从之也。<span class="q">○</span>“志不可满”者，六情遍睹在心未见为志。凡人各有志意，但不得自满，故《六韬》云：“器满则倾，志满则覆。”<span class="q">○</span>“乐不可极”者，乐者天子宫县以下，皆得有乐，但主欢心，人情所不能已，当自抑止，不可极为，故《乐记》云：“乐盈而反，以反为文。”<span class="q">○</span>注“四者”至“自祸”。<span class="q">○</span>正义曰：案《尚书》、《史记》说纣恶甚多，不可具载。皇氏云：“斮朝涉之胫，剖贤人之心，是长敖也。糟丘酒池之等，是从欲也。玉杯象箸之等，是志满也。靡靡之乐，是乐极也。桀之为恶，唯有民队涂炭，淫於妹嬉之事，虽史传不言四事，亦应俱有四者之恶，故纣焚宣室，桀放南巢，但‘天作孽，犹可违，自作孽，不可逭’，桀、纣皆自身为恶，以致灭亡，故云‘自祸’也。”



贤者狎而敬之，<span class="q">狎，习也，近也，谓附而近之，习其所行也。《月令》曰：“虽有贵戚近习。”<span class="q">○</span>狎，户甲反。近，附近之近，下注内不出者皆同。傶音戚，本亦作戚。</span>畏而爱之。<span class="q">心服曰畏。曾子曰：“吾先子之所畏。”</span>爱而知其恶，憎而知其善。<span class="q">谓凡与人交，不可以己心之爱憎，诬人之善恶。<span class="q">○</span>诬音无，后并同。</span>积而能散，<span class="q">谓已有蓄积，见贫穷者，则当能散以周救之，若宋乐氏。<span class="q">○</span>蓄，敕六反。周音周。乐音岳，谓宋司城乐喜。</span>安安而能迁。<span class="q">谓已今安此之安，图后有害，则当能迁。晋咎犯与姜氏醉重耳而行，近之。<span class="q">○</span>害如字，本亦作难，乃旦反。咎，其九反。重，直尨反。</span>临财毋苟得，<span class="q">为伤廉也。<span class="q">○</span>为，于伪反，下“为伤”、“为近”皆同。</span>临难毋苟免。<span class="q">为伤义也。<span class="q">○</span>难，乃旦反。</span>很毋求胜，分毋求多。<span class="q">为伤平也。很，阋也，谓争讼也。《诗》云：“兄弟阋於墙。”<span class="q">○</span>很，胡恳反。胜，舒证反。分，扶问反。阋，呼历反，犹斗也。争，争斗之争，下文皆同。</span>疑事毋质，<span class="q">质，成也。彼已俱疑，而已成言之，终不然，则伤知。<span class="q">○</span>知音智。</span>直而勿有。<span class="q">直，正也。已若不疑，则当称师友而正之，谦也。</span>

[疏]“贤者”至“勿有”。<span class="q">○</span>正义曰：此一节总明爱敬安危忠信之事，各随文解之。<span class="q">○</span>“贤者狎而敬之”者，贤是有德成之称，狎谓近也，习也。贤者身有道艺，朋类见贤思齐焉，必须附而近之，习其德艺，侪伦易相亵慢，故戒令相敬也。<span class="q">○</span>注“狎习”至“近习”。<span class="q">○</span>正义曰：引《月令》者，案《月令》仲冬之月，禁戒妇功，不得奢慢。贵戚谓王之姑姊妹。近习谓王之所亲幸嫔御之属。言近习者，王附而近之，习其色。引之者，证贤者附而近之，习其道艺。连引贵戚，於义无所当也。<span class="q">○</span>“畏而爱之”。<span class="q">○</span>正义曰：贤者有其德行，人皆心服畏之。既有所畏，必当爱其德义，不可疏之。<span class="q">○</span>注“心服”至“所畏”。<span class="q">○</span>正义曰：引“曾子曰：吾先子之所畏”者，《孟子》云：“或问曾西曰：‘吾子与子路孰贤？’曾西蹴然曰：‘吾先子之所畏也。’”先子谓祖曾参，不在四科，<span class="q">○</span>而子路入四科，故曾参心服子路。引之者，证经“畏”是心服之义。<span class="q">○</span>“爱而知其恶，憎而知其善”。正义曰：爱谓己所亲幸，憎谓己所嫌慢。人多爱而不知其恶，憎而不知其善，故记人戒之云，凡人虽爱，必当知其心怀恶行。崔氏云：“若石碏知子厚是也。心虽憎疾，亦当知其善能。若祁奚知其解狐是也。若然，乃可审知人之贤愚。”<span class="q">○</span>“积而能散”。正义曰：凡人贪啬，皆好积而不好散。今谓已有蓄积，能赈乏周无，则是仁惠也。<span class="q">○</span>注“谓已”至“乐氏”。<span class="q">○</span>正义曰：引宋乐氏者，案襄二十九年《左传》云，郑国饥，子皮贷民粟，户一钟。乐氏者，宋司城官，姓乐，名喜，字子罕。宋亦饥，乐喜请於平公云：“邻於善，民之望。”请贷民粟，并使诸大夫亦贷之。今不引郑罕氏而引宋乐氏者，郑罕氏施而敛之，宋乐氏施而不敛，故晋叔向闻之曰：“郑之罕，宋之乐，施而不德，乐氏加焉。”熊氏云：“礼，家施不及国，大夫不收公利，二家皆非也。”今郑为能散者，直取一边能散之义是同，不据家施非礼之事。郑不言“是”而言“若”者，但礼与诸经事实是一，惟文字不同，郑则言“是”。若《檀弓》云：“诸侯伐秦，曹桓公卒於会。”郑注引《春秋传》云：“曹伯庐卒於师是也。”以其一事，故云“是”也。此礼本不为乐氏而作，但事类相似，引以为证，故云“若”也。<span class="q">○</span>“安安而能迁”。<span class="q">○</span>正义曰：上安据心，下安据处。凡人多居危如安，故记人戒之云，谓已心安於此所处之安，当图谋於后有害以否。若后当有害，必须早迁，则离害也。<span class="q">○</span>注“谓已”至“近之”。<span class="q">○</span>正义曰：晋舅犯者，案《左传》僖二十三年，晋重耳自翟之齐，齐桓公妻之，有马二十乘，重耳心安於齐，不欲归晋。从者重耳之舅，字子犯，“谋於桑下。蚕妾在其上，以告姜氏。姜氏杀之，而谓公子曰：‘子有四方之志，其闻之者，吾杀之矣。’公子曰：‘无之。’姜氏曰：‘行也，怀与安，实败名。’公子不可，姜氏与子犯谋，醉而遣之。醒，以戈逐子犯。”至秦，秦伯纳之，卒为霸主。是“安安而能迁”之事。郑不云“是”，又不云“若”，而言“近之”者，安安能迁，亦不为重耳而作，不得云“是”，迁又非重耳之意，不得云“若”，故云“近之”也。<span class="q">○</span>“临财毋苟得”。<span class="q">○</span>正义曰：财利，人之所贪，非义而取谓之苟得。故记人戒之，今有财利，元非两人之物，两人俱临而求之，若苟得入已，则伤廉隅，故郑云：“为伤廉也。”<span class="q">○</span>“临难毋苟免”。<span class="q">○</span>正义曰：难谓有寇仇谋害君父，为人臣子，当致身授命以救之。故记人戒之云，若君父有难，臣子若苟且免身而不斗，则陷君父於危亡，故云“毋苟免”。见义不为，无勇也，故郑云：“为伤义也。”<span class="q">○</span>“很毋求胜，分毋求多”。<span class="q">○</span>正义曰：很谓小小阋很。凡人所争，皆欲求胜。故记人戒之云，而有小小阋很，当引过归已，不可求胜。<span class="q">○</span>“分毋求多”者，此元是众人之物，当共分之，人皆贪欲，望多入已。故记人戒之云，所分之物毋得求多也。<span class="q">○</span>注“为伤”至“於墙”。<span class="q">○</span>正义曰：所引《诗》者，是《小雅·常棣》，闵管蔡失道之诗也。彼云：“兄弟阋於墙，外御其侮。”引之者，证经很亦是小小阋很之事，若大很则当报之，故《论语》孔子云“以直报怨”是也。<span class="q">○</span>“疑事毋质”。<span class="q">○</span>正义曰：人多专固，未知而为已知。故戒之云，彼已俱疑，而来问已。质，成也。若已亦疑，则无得成言之；若成言疑事，后为贤人所讥，则伤已智也。故孔子戒子路云“不知为不知”也。<span class="q">○</span>“直而勿有”。<span class="q">○</span>正义曰：此谓彼疑已不疑者，仍须谦退。直，正也。彼有疑事而来问已，已若不疑而答之，则当称师友所说以正之，勿为巳有此义也。



若夫，<span class="q">言若欲为丈夫也。《春秋传》曰：“是谓我非夫。<span class="q">○</span>夫，方于反，丈夫也。</span>坐如尸，<span class="q">视貌正。</span>立如齐。<span class="q">磬且听也。齐谓祭祀时。<span class="q">○</span>齐，侧皆反，本亦作斋，音同，注同。</span>礼从宜，<span class="q">事不可常也。晋士匄帅师侵齐，闻齐侯卒，乃还，《春秋》善之。<span class="q">○</span>丐本亦作匄，音盖。还音旋，后放此。</span>使从俗。<span class="q">亦事不可常也。牲币之属，则当从俗所出。《礼器》曰：“天不生，地不养，君子不以为礼，鬼神不飨。”<span class="q">○</span>使，色吏反。币，徐扶世反。飨，许两反。</span>

[疏]“若夫”至“从俗”。<span class="q">○</span>正义曰：此一节论为丈夫之法，当“坐如尸”以下四行并备，乃可立身，各依文解之。<span class="q">○</span>“若夫”者，凡人若为丈夫之法，必当如下所陈，故目丈夫於上，下乃论其行以结之。<span class="q">○</span>注“言若”至“非夫”。<span class="q">○</span>正义曰：案《左传》宣十二年邲之战，楚侵郑、晋救之。及河，闻郑既及楚平，中军将荀林父欲还，不济。上军将士会曰：“善。”中军佐先穀曰：“不可，成师以出，闻敌强而退，非夫也。”又哀十一年，齐伐鲁，鲁武叔初不欲战，为冉求所非。武叔曰：“是谓我不成丈夫也。”退而蒐乘。二传之言，当是先縠之辞也。彼无“是谓我”，郑君足之也。<span class="q">○</span>“坐如尸”者，尸居神位，坐必矜庄。言人虽不为尸，若所在坐法，必当如尸之坐，故郑云“视貌正”也。<span class="q">○</span>“立如齐”者，人之倚立，多慢不恭，故戒之云，倚立之时虽不齐，亦当如祭前之齐，必须磬折屈身。<span class="q">○</span>注“磬且”至“祀时”。<span class="q">○</span>正义曰：“磬且听”，案《士虞礼》云：“无尸者，主人哭，出复位，祝阖牖户，如食间。”是祭时主人有听法。云“磬”者，谓屈身如磬之折杀。案《考工记》云：“磬氏为磬，倨句一矩有半。”郑云：“必先度一矩为句，一矩为股，而求其弦。既而以一矩有半触其弦，则磬之倨句也。”是磬之折杀，其形必曲。人之倚立，亦当然也。又云“齐谓祭祀时”者，凡齐皆在祭前，自整齐之名，并於適寝之中，坐而无立。今云“立如齐”者，齐有立者，但祭前有齐，所以自整齐也，则祭日神前亦当齐，则斋者是先后通称。此言“立如斋”，非祭前坐斋，故郑云：“斋谓祭祀时也。”若然，此立谓侍尊者之时，故《玉藻》云“凡侍於君，绅垂，足如履斋，视下听上”是也。<span class="q">○</span>“礼从宜”者，皇氏云：“上二事，丈夫为俨恪之仪。此下二事，丈夫为君出使之法。”义或然也。“礼从宜”者，谓人臣奉命出使征伐之礼，虽奉命出征，梱外之事，将军裁之，知可而进，知难而退，前事不可准定，贵从当时之宜也。<span class="q">○</span>注“事不”至“善之”。<span class="q">○</span>正义曰：案《春秋》襄十九年，“齐侯还卒，晋士匄帅师侵齐，至穀，闻齐侯卒，乃还。”《公羊》云：“还者何？善辞也。何善尔？大其不伐丧也。此受命於君而伐齐，则何大其不伐丧也？大夫以君命出使，进退在大夫也。”<span class="q">○</span>“使从俗”者，使谓臣为君出聘之法，皆出土俗牲币以为享礼，土俗若无，不可境外求物，故云“使从俗”也。皇氏云：“上‘礼从宜’，与此‘使从俗’，互而相通，皆是以礼而使。”义或然也。<span class="q">○</span>注“亦事”至“不飨”。<span class="q">○</span>正义曰：“牲币之属，当从俗所出”者，谓若《郊特牲》及《聘礼》，朝聘皆有皮马龟金竹箭璧帛之等，有则致之，无则已，故云“不可常也”。“《礼器》曰：天不生”者，谓天不以四时而生，若李梅冬实。“地不养”者，谓居山以鱼鳖，居泽以鹿豕。“君子不以为礼”者，谓天不生地不养之等，君子不将为飨礼。“鬼神不飨”者，言君子不以为礼者，祇由鬼神不歆飨此非常之物，明鬼神依人也。



夫礼者，所以定亲疏，决嫌疑，别同异，明是非也。礼不妄说人，<span class="q">为近佞媚也。君子说之不以其道，则不说也。<span class="q">○</span>夫音扶，凡发语之端皆然，后放此。疏，所居反，或作疏。决，徐古穴反。嫌，户恬反。别，彼列反，下注、下文同。说音悦，又始悦反，注同。伎，乃定反，口才曰佞。媚，眉忌反，意向曰媚。</span>不辞费。<span class="q">为伤信，君子先行其言而后从之。<span class="q">○</span>辞，本又作词，同；《说文》以词为言词之字；辞，不受也，后皆放此。费，芳味反，言而不行为辞费。</span>礼不逾节，不侵侮，不好狎。<span class="q">为伤敬也。人则习近为好狎。<span class="q">○</span>侮，徐云抚反，轻慢也。好，呼报反，注同。</span>脩身践言，谓之善行。<span class="q">践，履也，言履而行之。<span class="q">○</span>行，下孟反，下“行脩”同。</span>行脩言道，礼之质也。<span class="q">言道，言合於道。质犹本也，礼为之文饰耳。</span>礼闻取於人，不闻取人。<span class="q">谓君人者。取於人，谓高尚其道。取人，谓制服其身。<span class="q">○</span>取於，旧七树反，谓趣就师求道也；皇如字，谓取师之道。取人如字，谓制师使从已。</span>礼闻来学，不闻往教。<span class="q">尊道艺。</span>

[疏]“夫礼”至“往教”。<span class="q">○</span>正义曰：此一节总明治身立行，交接得否，皆由於礼，故以礼为目，各随文解之。<span class="q">○</span>“夫礼者，所以定亲疏”者，五服之内，大功已上服粗者为亲，小功已下服精者为疏，故《周礼》小史掌定系世，辨昭穆也。<span class="q">○</span>“决嫌疑”者，若妾为女君期，女君为妾若报之则太重，降之则有舅姑为妇之嫌，故全不服，是决嫌疑者，孔子之丧，门人疑所服。子贡曰：“昔者夫子丧颜回，若丧子而无服。丧子路亦然，请丧夫子，若丧父而无服。”是决疑也。<span class="q">○</span>“别同异”者，贺玚云：“本同今异，姑姊妹是也。本异今同，世母叔母及子妇是也。”<span class="q">○</span>“明是非也”者，得礼为是，失礼为非，若主人未敛，子游裼裘而吊，得礼，是也。曾子袭裘而吊，失礼，非也。但嫌疑同异是非之属，在礼甚众，各举一事为证。而皇氏具引，今亦略之。<span class="q">○</span>“礼不妄说人”者，礼动不虚，若说人之德，则爵之。问人之寒，则衣之。若无爵无衣，则为妄说，近於佞媚也。<span class="q">○</span>注“君子”至“说也”。<span class="q">○</span>正义曰：此《论语》文。孔子曰：“君子说之不以其道，则不说也。”不以其道说之，是妄说，故君子不说也，引证经礼不妄说人之事。<span class="q">○</span>“不辞费者”。正义曰：凡为人之道，当言行相副，今直有言而无行，为辞费。<span class="q">○</span>“礼不”至“好狎”。<span class="q">○</span>礼者所以辨尊卑，别等级，使上不逼下，下不僣上，故云礼不逾越节度也。“不侵侮”者，礼主於敬，自卑而尊人，故戒之不得侵犯侮慢於人也。<span class="q">○</span>“不好狎”者，贤者当狎而敬之，若直近而习之，不加於敬，则是好狎，故郑云“习近为好狎”也。<span class="q">○</span>“行脩”至“质也”。<span class="q">○</span>凡为礼之法，皆以忠信仁义为本，礼以文饰。“行脩”者，忠信之行脩。“言道”者，言合於仁义之道。“质”，本也，则可与礼为本也。<span class="q">○</span>“礼闻取於人，不闻取人”者，熊氏以为此谓人君在上招贤之礼，当用贤人德行，不得虚致其身。“礼闻取於人”者，谓礼之所闻，既招致有贤之人，当於身上取於德行，用为政教，不闻直取贤人，授之以位，制服而已，故郑云“谓君人者”。皇氏以为人君取师受学之法，“取於人”，谓自到师门，取其道艺。<span class="q">○</span>“礼闻来学，不闻往教”。<span class="q">○</span>“礼闻来学”者，凡学之法，当就其师，处北面伏膺。“不闻往教”者，不可以屈师亲来就己，故郑云“尊道艺”也。



道德仁义，非礼不成。教训正俗，非礼不备。分争辨讼，非礼不决。君臣、上下、父子、兄弟，非礼不定。宦学事师，非礼不亲。班朝治军，涖官行法，非礼威严不行。祷祠祭祀，供给鬼神，非礼不诚不庄。<span class="q">分、辨，皆别也。官，仕也。班，次也。涖，临也。庄，敬也。学或为御。<span class="q">○</span>辨，皮勉反，徐方勉反。上下，上谓公卿，下谓大夫、士。宧音患。朝，直遥反。涖，本亦作莅，徐音利，沈力二反，又力位反。祷，丁老反，郑云：“求福曰祷。”祠音词，求得曰祠。共音恭，本或作供。庄，侧良反，徐侧亮反。学或为御，郑此注为见他本也，后放此。</span>是以君子恭敬撙节退让以明礼。<span class="q">撙犹趋也。<span class="q">○</span>撙，祖本反。趋，士俱反，就也，向也。</span>鹦鹉能言，不离飞鸟。猩猩能言，不离禽兽。今人而无礼，虽能言，不亦禽兽之心乎？夫唯禽兽无礼，故父子聚麀。<span class="q">聚犹共也。鹿牝曰麀。<span class="q">○</span>婴，本或作鹦，厄耕反。母，本或作鹉，同，音武，诸葛恪茂后反。离，力智反，下同。狌，本又作猩，音生。禽兽，卢本作走兽。麀音忧，牝鹿也。牝，频忍反，徐扶尽反，旧扶允反。</span>是故圣人作为礼以教人，使人以有礼，知自别於禽兽。

[疏]“道德”至“禽兽”。<span class="q">○</span>正义曰：此一节明礼为诸事之本。言人能有礼，然可异於禽兽也。<span class="q">○</span>“道德仁义，非礼不成”者，道者通物之名，德者得理之称，仁是施恩及物，义是裁断合宜，言人欲行四，事不用礼无由得成，故云“非礼不成”也。道德为万事之本，仁义为群行之大，故举此四者为用礼之主，则馀行须礼可知也。道是通物，德是理物，理物由於开通，是德从道生，故道在德上。此经道谓才艺，德谓善行，故郑注《周礼》云：“道多才艺，德能躬行，非是《老子》之道德也。”熊氏云：“此是《老子》‘失道而后德，失德而后仁，失仁而后义’。今谓道德，大而言之则包罗万事，小而言之则人之才艺善行。无问大小，皆须礼以行之，是礼为道德之具，故云‘非礼不成’。然人之才艺善行得为道德者，以身有才艺，事得开通，身有美善，於理为得，故称道德也。”<span class="q">○</span>“教训正俗，非礼不备”者，熊氏云：“教谓教人师法，训谓训说义理，以此教训，正其风俗，非得其礼，不能备具，故云‘非礼不备’。但教之与训，小异大同。”“分争辨讼，非礼不决”者，《周礼·司寇》“以两造禁民讼”，又云“以两剂禁民狱”，故郑云：“争罪曰狱，争财曰讼。”则万事通名。故《左传》云“凡有血气，皆有争心”，又云“锥刀之末，将尽争之”是也。此“争财曰讼”，对文异耳，散则通名。故《左传》云“卫侯与元咺讼”，是争罪亦曰讼也。<span class="q">○</span>“君臣、上下、父子、兄弟，非礼不定”者，上谓公卿大夫，下谓士也。君父南面，臣子北面，公卿大夫则列位於上，士则列位於下，兄前弟后，唯礼能定也。《白虎通》云：“君，群也，群下之所归心也。臣，坚也，厉志自坚也。父，矩也，以法度教子也。子，孳也，孳孳无已也。兄，况也，况父法也。弟，悌也，心顺行笃也。”“官学事师，非礼不亲”者，熊氏云：“官谓学仕官之事，学谓习学六艺，此二者俱是事师，非礼不亲。”《左传》宣二年，赵盾见灵辄饿，问之，云：“官三年矣。”服虔云：“官，学也。”是学职事为官也。<span class="q">○</span>“班朝治军，涖官行法，非礼威严不行”者，班，次也；朝，朝廷也；次，谓司士正朝仪之位次也；治军，谓师旅卒伍各正其部分也；涖，临也；官，谓卿、大夫、士各有职掌；行法，谓司寇士师明刑法也。皆用礼，威严乃行也。“祷祠祭祀，供给鬼神，非礼不诚不庄”者，《周礼·都宗人》云：“国有大故，则令祷祠。”郑注云：“祠谓报塞。”又《小宗伯》注云：“求福曰祷，得求曰祠。”熊氏云：“祭祀者，国家常礼。牲币之属，以供给鬼神，唯有礼乃能诚敬。”<span class="q">○</span>“是以君子恭敬撙节退让以明礼”者，君子是有德有爵之通称，王肃云：“君上位，子下民。”又康成注《少仪》云：“君子，卿大夫若有异德者。”凡礼有深疑，则举君子以正之。恭敬者，何胤云：“在貌为恭，在心为敬。”何之所说，从多举也。夫貌多心少为恭，心多貌少为敬，所以知者，《书》云“奉先思孝，接下思恭”，又云“貌曰恭”，又《少仪》云“宾客主恭，祭祀主敬”，《论语》云“巧言令色足恭”，又云“至於犬马，皆能有养，不敬何以别乎”，又《孝经说》“君父同敬，为母不同敬”。以此诸文言之，凡称敬多为尊，故知貌多为恭，心多为敬也。又通而言之，则恭敬是一。《左传》云：“敬恭父命。”《士昏礼》云：“敬恭听宗父母之言。”《孝经》云：“恭敬安亲。”此并恭敬连言，明是一也。撙者，趋也。节，法度也。言恒趋於法度。“退让以明礼”者，应进而迁曰退，应受而推曰让。“以明礼”者，既道德仁义已下，并须礼以成，故君子之身行恭敬，趋法度，及退让之事，以明礼也。<span class="q">○</span>“猩猩”至“禽兽”。<span class="q">○</span>正义曰：《尔雅》云：“猩猩小而好啼。”郭注《山海经》云：“人面豕身，能言语，今交阯封谿县出猩猩，状如獾犭屯，声似小儿啼。”今案，禽兽之名，经记不同。《尔雅》云：“二足而羽谓之禽，四足而毛谓之兽。”今鹦鹉是羽曰禽，猩猩四足而毛，正可是兽。今并云禽兽者，凡语有通别，别而言之，羽则曰禽，毛则曰兽。所以然者，禽者，擒也，言鸟力小可擒捉而取之；兽者，守也，言其力多，不易可擒，先须围守，然后乃获，故曰兽也。通而为说，鸟不可曰兽，兽亦可曰禽，故鹦鹉不曰兽，而猩猩通曰禽也。故《易》云：“王用三驱，失前禽。”则驱走者亦曰禽也。又《周礼·司马职》云：“大兽公之，小禽私之。”以此而言，则禽未必皆鸟也。又康成注《周礼》云：“凡鸟兽未孕曰禽。”《周礼》又云：“以禽作六挚，卿羔，大夫雁。”《白虎通》云：“禽者，鸟兽之总名。”以此诸经证禽名通兽者，以其小兽可擒，故得通名禽也。



太上贵德，<span class="q">太上，帝皇之世，其民施而不惟报。<span class="q">○</span>大音泰，注同；大上谓三皇五帝之世。施，始豉反，下同。</span>其次务施报。<span class="q">茸荃之世，礼始兴焉。</span>礼尚往来，往而不来，非礼也；来而不往，亦非礼也。人有礼则安，无礼则危，故曰，礼者不可不学也。夫礼者，自卑而尊人，虽负贩者，必有尊也，而况富贵乎？<span class="q">负贩者尤轻恌志利，宜若无礼然。<span class="q">○</span>贩，方万反。佻，吐彫反。</span>富贵而知好礼，则不骄不淫；贫贱而知好礼，则志不慑。<span class="q">慑犹怯惑。<span class="q">○</span>好，呼报反，下同。慑，之涉反。怯，丘劫反，何胤云：“惮所行为怯。”</span>

[疏]“太上”至“不慑”。<span class="q">○</span>正义曰：此一节明世变道殊，所贵有异，虽负贩者，必须有礼，各随文解之。<span class="q">○</span>“太上贵德”者，大上谓三皇五帝之世也。其时犹淳厚其德，不尚往来之礼，所贵者在於有德，故曰“贵德”也。德主务施其事，但施而不希其反也。皇是三皇，帝是五帝，不云皇帝者，恐是一事不分，故郑升“帝”於“皇”上，以殊异代矣。然五帝虽有三礼五玉陟方朝会，而犹是揖让，故上同三皇，是以《礼运》注谓五帝为大道之时也。熊氏云：“三皇称皇者，皆行合天皇之星。”故《诗纬·含神雾》宋均注云：“北极天皇大帝，其精生人。”然则称皇者，皆得天皇之气也。郑玄意则以伏牺、女娲、神农为三皇，故注《中候·数省图》引《运斗枢》：“伏牺、女娲、神农为三皇也。”然宋均注《援神契》引《甄耀度》数燧人、伏牺、神农为三皇，谯周《古史考》亦然。《白虎通》取伏牺、神农、祝融为三皇，孔安国则以伏牺、神农、黄帝为三皇，并与郑不同。此皆无所据，其言非也。郑数伏牺、女娲、神农，非谓其人身自相接，其间代之王多矣。《六艺论》云：“燧人至伏牺一百八十七代。”宋均注《文耀钩》云：“女娲以下至神农七十二姓。”谯周以为伏牺以次有三姓始至女娲，女娲之后五十姓至神农，神农至炎帝一百三十三姓。是不当身相接。谯周以神农炎帝为别人，又以神农为木德，女娲为水德，皆非郑义也。其五帝者，郑注《中候·敕省图》云：“德合五帝坐星者称帝，则黄帝、金天氏、高阳氏、高辛氏、陶唐氏、有虞氏”是也。实六人而称五者，以其俱合五帝坐星也。五帝所以称帝者，《坤灵图》云：“德配天地，在正不在私，称之曰帝。”茸荃称王者，庄三年《穀梁传》曰：“其曰王者，人所归往也。”散而言之，则三皇亦称帝，则《月令》云“其帝太昊”是也。五帝亦称皇，则《吕刑》云“皇帝清问下民”是也。至茸荃德劣，不得上同於天，唯称王而已。此云“太上贵德”，郑云“帝皇之世”，则帝皇以上皆行德也。所以《中候·握河纪》云：“皇道帝德，非朕所事。”是三皇行道，五帝行德，不同者但德由道生，道为其本，故道优於德。散而言之，德亦是道，故总云“贵德”。既三皇行道，五帝行德，以次推之，则茸荃行仁，五霸行义。五帝虽行德，亦能有仁，故《大学》云“尧舜率天下以仁”是也。案《老子》云：“道常无名。”河上公云：“能生天地人，则当大《易》之气也。”《道德经》云：“上德不德。”其德稍劣於常道，则三皇之世，法大《易》之道行之也。然则可行之道，则伏牺画八卦之属是也，三皇所行者也。“下德不失德”，河上公云：“下德谓号谥之君。”则五帝所行者也。但三皇则道多德少，五帝则道少德多，此皆熊氏之说也。今谓道者开通济物之名，万物由之而有，生之不为功，有之不自伐，虚无寂莫，随物推移，则天地所生，微妙不测。圣人能同天地之性，其爱养如此，谓之为道。此则常道，人行大道也。其如此善行为心，於已为得，虽不矜伐，意恒为善，谓之为德，此则劣於道也。既能推恩济养，恻隐矜恤於物，谓之为仁，又劣於德。若其以仁招物，物不从已，征伐刑戮，使人服从，谓之为义，又劣於仁。以义服从，恐其叛散，以礼制约，苟相羁縻，是之谓礼，又劣於义。此是人情小礼，非大礼也。圣人之身，俱包五事，遇可道行道，可德行德，可仁行仁，可义行义，皆随时应物，其实诸事并有，非是有道德之时无仁义，有仁义之时无道德也。此道德以大言之，则天地圣人之功也。以小言之，则凡人之行也。故郑注《同礼》云：“道多才艺，德能躬行。”谓於一人之上，亦能开通，亦於已为德。以此言之，则《周礼》三德六德及《皋陶》九德，及《洪范》三德，诸经传道德皆有分域，小大殊名，不足怪也。<span class="q">○</span>注“其民施而不惟报”。<span class="q">○</span>正义曰：惟，思也。世既贵德，但有施惠而不思求报也。<span class="q">○</span>“其次务施报”。<span class="q">○</span>正义曰：“其次”谓茸荃之世也。“务”犹事也。茸荃之世，独亲其亲，独子其子，货力为己，施则望报，以为恒事，故云“务施报”。<span class="q">○</span>“礼尚往来”者，言茸荃之世，其礼主尚往来。<span class="q">○</span>“贫贱而知好礼，则志不慑”者，慑，怯也，惑也。贫者之容，好怯惑畏人，使心志不遂，若知礼者，则持礼而行之，故志不慑怯，是以於负贩之中，必有所尊也。<span class="q">○</span>注“慑犹怯惑”。<span class="q">○</span>正义曰：何胤云：“惮所行为怯，迷於事为惑。”义或当然。



人生十年曰“幼”，学。<span class="q">名曰幼，时始可学也。《内则》曰：“十年出就外傅，居宿於外，学书计。”</span>二十曰“弱“，冠。三十曰“壮”，有室。<span class="q">有室，有妻也。妻称室。<span class="q">○</span>冠，古乱反。</span>四十曰“强”，而仕。五十曰“艾”，服官政。<span class="q">艾，老也。<span class="q">○</span>艾，五盖反，谓苍艾色也；一音刈，治也。</span>六十曰“耆”，指使。<span class="q">指事使人也。六十不与服戎，不亲学。<span class="q">○</span>耆，渠夷反，贺玚云：“至也，至老境也。”与音预。</span>七十曰“老”，而传。<span class="q">传家事，任子孙，是谓宗子之父。<span class="q">○</span>传，直专反，沈直恋反。</span>八十、九十曰“耄”。<span class="q">耄，惛忘也。《春秋传》曰：“谓老将知，耄又及之。”<span class="q">○</span>旄，本又作耄，同，亡报反，注同：本或作“八十曰耋，九十曰旄”，后人妄加之。惛音昏，一音呼困反。忘，亡亮反，又如字。知音智。</span>七年曰“悼”。<span class="q">悼，怜爱也。<span class="q">○</span>悼，徒报反。</span>悼与耄，虽有罪，不加刑焉。<span class="q">爱幼而尊老。</span>百年曰“期颐”。<span class="q">期犹要也。颐，养也。不知衣服食味，孝子要尽养道而已。<span class="q">○</span>颐，羊时反。要，於遥反，又如字，下同。养道，羊尚反，又如字。</span>大夫七十而致事。<span class="q">致其所掌之事於君而告老。</span>若不得谢，<span class="q">谢犹听也。君必有命，劳苦辞谢之，其有德尚壮，则不听耳。<span class="q">○</span>听，吐丁反，后可以意求，皆不音。劳如字，又力报反。</span>则必赐之几杖，行役以妇人，適四方，乘安车，自称曰“老夫”，<span class="q">几杖、妇人、安车，所以养其身体也。安车，坐乘，若今小车也。老夫，老人称也。亦明君贪贤。《春秋传》曰：“老夫耄矣。”</span>於其国则称名。<span class="q">君虽尊异之，自称犹若臣。</span>越国而问焉，必告之以其制。<span class="q">邻国来问，必问於老者以答之。制，法度。</span>

[疏]“人生”至“其制”。<span class="q">○</span>正义曰：此一节明人幼而从学，至於成德，终始之行，皆遵礼制，各随文解之。<span class="q">○</span>“人生十年曰幼，学”者，谓初生之时至十岁。依《内则》，子生八年“始教之让，九年教之数日，十年出就外傅，居宿於外，学书计”，故以十年为节也。幼者，自始生至十九时，故《檀弓》云：“幼名者，三月为名称幼。”冠礼云：“弃尔幼志。”是十九以前为幼。《丧服传》云：“子幼。”郑康成云：“十五已下，皆别有义。”今云“十年曰幼，学”，是十岁而就业也。<span class="q">○</span>“二十曰弱，冠”者，二十成人，初加冠，体犹未壮，故曰弱也。至二十九，通得名弱冠，以其血气未定故也。不曰“人生”，并承上可知也。今谓庶人及士之子，若卿大夫十五以上则冠，故《丧服》云“大夫为昆弟之长殇”是也。其冠仪与士同，故《郊特牲》云“无大夫冠礼”是也。其大夫之子亦二十而冠，其诸侯之子亦二十而冠，天子之子则十二而冠。若天子诸侯之身，则皆十二而冠。具释在《冠义》。<span class="q">○</span>“三十曰壮，有室”者，三十而立，血气已定，故曰壮也。壮有妻，妻居室中，故呼妻为室。若通而言之，则宫室通名，故《尔雅》云：“宫谓之室，室谓之宫。”别而言之，论其四面穹隆则宫，因其贮物充实则曰室，室之言实也。今不云“有妻”而云“有室”者，妻者，齐也，齐为狭局，云室者，含妾媵，事类为广。案《媒氏》云：“男三十，女二十。”郑康成云：“二三者，天地相承覆之数也。”《易》曰：“参天两地而地而奇数焉。”《白虎通》云：“男三十筋骨坚强，任为人父。女二十肌肤充盛，任为人母，合为五十，应大衍之数，生万物也。”<span class="q">○</span>“四十曰强，而仕”者，三十九以前通曰壮，壮久则强，故“四十曰强”。强有二义，一则四十不惑，是智虑强；二则气力强也。<span class="q">○</span>“五十曰艾，服官政”者，四十九以前通曰强，年至五十，气力已衰，发苍白，色如艾也。五十是知天命之年，堪为大夫服事也。大夫得专事其官政，故曰“服官政”也。郑康成注《孝经》云：“张官设府谓之卿大夫。”即此之谓也。熊氏云：“案《中候·运衡》云‘年耆既艾’，注云：‘七十曰艾。’言七十者，以时尧年七十，故以七十言之。又《中候·准谶哲》云：‘仲父年艾，谁将逮政。’注云‘七十曰艾’者，云谁将逮政，是告老致政，致政当七十之时，故以七十曰艾。”<span class="q">○</span>“六十曰耆，指使“者，贺玚云：“耆，至也，至老之境也。六十耳顺，不得执事，但指事使人也。”郑注《射义》云：“耆耋皆老也。”<span class="q">○</span>注“六十”至“不亲学”。<span class="q">○</span>正义曰：此《王制》文。引之者，证不自使也。<span class="q">○</span>“七十曰老，而传”者，六十至老境而未全老，七十其老已至，故言老也。既年已老，则传徙家事，付委子孙，不复指使也。<span class="q">○</span>注“传家”至“之父”。<span class="q">○</span>正义曰：然庶子年老，亦得传付子孙，而郑唯云“谓宗子”者，为《丧服》有“宗子孤为殇”，郑云：“言孤，有不孤者，谓父有废疾，若七十而老，子代主宗事者也。”郑今欲会成《丧服》义，故引“宗子之父”也。又一云“宗子”并谓五宗也。五宗之子并是传祭之身，故指之也。庶子乃授家事於子，非相传之事，此既云“传”，故郑知非庶子也。必为宗子父者，以经言“传”，传者，上受父祖之事，下传子孙，子孙之所传家事，祭事为重，若非宗子，无由传之。但七十之时，祭祀之事犹亲为之，其视濯溉则子孙，故《序卦》注云“谓父退居田里，不能备祭宗庙，长子当亲视涤濯鼎俎”是也。若至八十，祭亦不为，故《王制》云：“八十齐丧之事不及也。”注云：“不齐，则不祭也。”<span class="q">○</span>“八十、九十曰耄”，耄者，僻谬也。人或八十而耄，或九十而耄，故并言二时也。<span class="q">○</span>注“耄惽”至“及之”。<span class="q">○</span>正义曰：“耄，惽忘也”者，“惽忘”即“僻谬”也。<span class="q">○</span>所引《春秋》，案《左传》昭元年，周景王使刘定公劳晋赵孟，定公劝赵孟纂禹之绩，广树之功。赵孟对云：“老夫罪戾，朝不谋夕。”刘子归语王曰：“谚所谓老将知而耄及之者，其赵孟之谓乎？”引之者，证老为耄。<span class="q">○</span>“七年曰悼”者，悼，怜爱也。未有识虑，甚可怜爱也。年七岁而在九十后者，以其同不加刑，故退而次之也。<span class="q">○</span>“悼与耄，虽有罪，不加刑焉”者，幼无识虑，则可怜爱，老已耄而可尊敬，虽有罪，而同不加其刑辟也。《周礼·司剌》有三赦，一曰幼弱，二曰老耄，三曰憃愚。郑注云：“若今时律令，未满八岁，八十以上，非手杀人，他皆不坐。”故司剌有三赦，皆放免不坐也。<span class="q">○</span>“百年曰期颐”者，期，要也；颐，养也。人年百岁，不复知衣服饮食寒暖气味，故人子用心，要求亲之意而尽养道也。“颐，养也”，《易·序卦》文。“大夫七十而致事”者，七十曰老，在家则传家事於子孙，在官致所掌职事还君，退还田里也。不云置而云致者，置是废绝，致是与人，明朝廷必有贤代已也。《白虎通》云：“臣年七十悬车致仕者，臣以执事趋走为职，七十耳目不聪明，是以退老去避贤也，所以长廉远耻。悬车，示不用也。致事，致职於君。君不使退而自去者，尊贤也。”<span class="q">○</span>“若不得谢”者，谢犹听许也。君若许其罢职，必辞谢云：“在朝日久，劬劳岁积。”是许其致事也。今不得听，是其有德尚壮，犹堪掌事，不听去也。“则必赐之几杖”者，熊氏云：“既不听致事，则《祭义》云‘七十杖於朝’是也。听致事，则《王制》云‘七十杖於国，八十杖於朝’是也。”案《书传》云：“七十杖於朝。”郑注云：“朝当为国者，以其下有‘八十杖於朝’，故以朝当为国也。与《王制》同，并谓听致事也。”<span class="q">○</span>“行役以妇人”者，行役，谓本国巡行役事。妇人能养人，故许自随也。<span class="q">○</span>“適四方，乘安车”者，“適四方”，谓远聘异国时。乘安车，安车，小车也，亦老人所宜。然此养老之具，在国及出，皆得用之。今言行役妇人，四方安车，则相互也，从语便，故离言之耳。<span class="q">○</span>“自称曰老夫”者，若此老臣行役及適四方，应与人语，其自称为老夫，言已是老大夫也。必称老者，明君贪贤之故，而臣老犹在其朝也。<span class="q">○</span>注“几杖”至“耄矣”。<span class="q">○</span>正义曰：“安车，坐乘，若今小车”者，古者乘四马之车立乘。此臣既老，故乘一马小车坐乘也。庾蔚云：“汉世驾一马而坐乘也。”熊氏云：“案《书传略说》云：‘致仕者以朝，乘车輲轮。’郑云：‘乘车，安车。言輲轮，明其小也。’”“《春秋传》曰：老夫耄矣”者，引《左传》，证老臣对他国人自称老夫也。此是《春秋》隐四年卫石碏辞也。石碏子厚与卫州吁游，吁弑其异毋兄完而自立，未能和民，欲结强援，时陈侯有宠於周桓王，州吁与石厚往陈，欲因陈自达於周，而石碏遣人告陈曰：“卫国褊小，老夫耄矣，无能为也，此二人者，实弑寡君，敢即图之。”<span class="q">○</span>“於其国则称名”者，“於其国”，谓自与其君言也，虽老，犹自称名也。<span class="q">○</span>注“君虽尊异之，自称犹若臣”者，案《玉藻》云“上大夫曰下臣”，《士相见礼》云“士大夫於他邦之君曰外臣”，是上大夫於已君自称为下臣，於他国君自称为外臣。又《玉藻》云“下大夫自名”，又郑注《玉藻》云“下大夫自名，於他国则曰外臣某”，其是下大夫於已君称名，於他国曰外臣某。此既自称老夫，宜是上大夫，而称名从下大夫者，既被君尊异，故臣亦谦退，从下大夫之例而称名也。且《玉藻》所云，是其从下大夫例，然臣於君，单称名无嫌也。<span class="q">○</span>“越国而问焉，必告之以其制”者，越国犹他国也，若他国来问已国君之政，君虽已达其事，犹宜问於老贤，老贤则称国之旧制以对他国之问也。



谋於长者，必操几杖以从之。<span class="q">从，犹就也。<span class="q">○</span>长，丁丈反，下皆同。操，七刀反。</span>长者问，不辞让而对，非礼也。<span class="q">当谢不敏，若曾子之为。</span>

[疏]“谋於”至“从之”。<span class="q">○</span>正义曰：此一节明有事取谋议於长者，各依文解之。<span class="q">○</span>“操几杖以从之”者，操，执持也。杖可以策身，几可以杖己，俱是养尊者之物，故於谋议之时将就也。



凡为人子之礼，冬温而夏凊，昏定而晨省。<span class="q">安定其床衽也，省问其安否何如。<span class="q">○</span>夏，遐嫁反。凊，七性反；字从冫，冰，冷也；本或作水旁，非也。衽，而审反，徐而鸩反，席也。</span>在丑夷不争。<span class="q">丑，众也。夷犹侪也。四皓曰：“陛下之等夷。”<span class="q">○</span>侪，仕皆反，等也，沈才诣反。皓，元老反；四皓，园公、绮季、夏黄公、角里先生。</span>

[疏]“凡为”至“不争”。<span class="q">○</span>正义曰：此一节明人子事亲奉养之礼，又去争讼，今各随文解之。<span class="q">○</span>“昏定而晨省”者，上云冬温夏凊，是四时之法，今说一日之法。定，安也。晨，旦也。应卧，当齐整床衽，使亲体安定之后，退。至明旦，既隔夜，早来视亲之安否何如。先昏后晨，兼示经宿之礼。熊氏云：“晨省者，案《内则》云，同宫则鸡初鸣，异宫则昧爽而朝。”<span class="q">○</span>“在丑夷不争”者，此一句明朋侪礼也。丑，众也；夷犹侪也，皆等类之名。风俗语不同，故兼言之。夫贵贱相临，则存畏惮，朋侪等辈，喜争胜负，亡身及亲，故宜诫之以不争。<span class="q">○</span>注“丑众”至“等夷”。<span class="q">○</span>正义曰：“丑，众也”，《释诂》文，谓在众不忿争也。云“四皓曰：陛下之等夷”者，证夷是等类也。四皓，汉时隐人高士也。其四人，一东园公，二绮里季，三夏黄公，四角里先生，皆老，发白皓素，因呼为四皓。隐商山不仕，高祖数召不出。后为高祖欲废吕后之子盈，而立戚夫人之子赵王如意为大子，张良使太子卑辞安车遣辨士以请四皓，四皓果来，舍建城侯所。至汉十一年，黥布反，高祖令太子将兵击之。四皓自相谓曰：“几来欲以安太子，太子将兵，事危矣。”乃说建城侯曰：“太子将兵有功则位不益，无功则从此受祸。且太子所与诸将，皆尝与上定天下骁将也。今使太子将之，此无异使羊将狼，皆不肯为用，其无功必矣。臣闻母爱者子抱之，今戚夫人日夜侍御，赵王常居前，上终不使不肖子居爱子之上，明乎其代大子之位必矣。君何不急请吕后承间为上泣言：“黥布天下猛将，善用兵，诸将皆陛下之等夷，今令大子将此属，莫肯为用。’”於是吕后如四皓言以请高祖。高祖时疾，自行，十二年破黥布还而疾益甚，愈欲易太子。及燕置酒，太子侍，四皓从太子，高祖惊曰：“吾召公数岁，公逃我，今反从我儿乎！”四皓曰：“陛下轻士善骂，臣等义不受辱，故恐而亡匿。”



夫为人子者，三赐不及车马，<span class="q">三赐，三命也。凡仕者，一命而受爵，再命而受衣服，三命而受车马。车马，而身所以尊者备矣。卿、大夫、士之子不受，不敢以成尊比逾於父。天子诸侯之子不受，自卑远於君。<span class="q">○</span>远，于万反。</span>故州闾乡党称其孝也，兄弟亲戚称其慈也，僚友称其弟也，执友称其仁也，交游称其信也。<span class="q">不敢重受赐者，心也，如此而五者备有焉。《周礼》二十五家为闾，四闾为族，五族为党，五党为州，五州为乡。僚友，官同者。执友，志同者。<span class="q">○</span>僚，本又作寮，了彫反，同官者。弟，大计反，下注同。</span>见父之执，不谓之进不敢进，不谓之退不敢退，不问不敢对，<span class="q">敬父同志，如事父。</span>此孝子之行也。

[疏]“夫为”至“行也”。<span class="q">○</span>正义曰：此一节明人子谦卑，行著於外，所敬又广。今各随文解之。言“夫”者，贵贱悉然也。“三赐”，三命也。言为人子，虽受三命之尊，终不敢受车马，车马则身有成尊，便比逾於父，故不受。所以许受三命，而不许受车马者，命是荣美，光显祖父，故受也；车马是安身，身安不关先祖，故不受也。不云“不受”，而云“不及”者，受是已到之日，明人子非唯外迹不受，抑亦心所不及於此赐也。<span class="q">○</span>注“三赐”至“於君”。<span class="q">○</span>正义曰：云“三赐不及”者，受命即受赐，故三赐三命，故《公羊》云：“命者何？加我服”，“锡者何？赐也。”是其命赐将相也。云“凡仕者，一命受爵，再命受衣服，三命受车马”者，皆约《周礼·大宗伯》之文。案《大宗伯》“一命受职”，职则爵也。又《宗伯》“三命受位”，郑康成云：“始有列位於王朝。”今言“受车马”者，但三命受位，即受车马。以经云“车马”，故以“车马”言之。云“卿、大夫、士之子不受，不敢以成尊比逾於父”者，以公侯伯卿三命，其子不受，不敢比於父；公侯伯大夫、子男卿再命，公侯伯士一命，子男之士不命，其子三命不受车马者，皆是不敢逾於父。不言天子诸侯之子不敢受者，以其父位既尊，不得言不敢比逾，故云“自卑远於君”。案《周礼》九仪，“一命受职，再命受服，三命受位，四命受器，五命赐则，六命赐官，七命赐国，八命作牧，九命作伯”。案《含文嘉》：“九赐：一曰车马，二曰衣服，三曰乐则，四曰朱户，五曰纳陛，六曰虎贲，七曰斧钺，八曰弓矢，九曰秬鬯。”宋均注云：“进退有节，行步有度，赐以车马，以代其步。言成文章，行成法则，赐以衣服，以表其德。动作有礼，赐以纳陛，以安其体。长於教诲，内怀至仁，赐以乐则，以化其民。居处修理，房内不泄，赐以朱户，以明其别。勇猛劲疾，执义坚强，赐之虎贲，以备非常。抗扬威武，志在宿卫，赐以斧钺，使得专杀。内怀仁德，执义不倾，赐以弓矢，使其专征。慈孝公母，赐以秬鬯，以归祭祀。”郑司农以《周礼》九命与九赐是一也。然则此“三赐”，郑康成知非“九赐”之第三，而云“三命之赐”者，康成以九命与九赐不同，九赐谓“八命作牧，九命作伯”之后，始加九赐。知者，《王制》云“三公一命卷，若有加，则赐。二曰衣服之属”是也。又《宗伯》“八命作牧”注云：“侯伯有功德，加命得专征伐。”《王制》云：“赐弓矢，然后征。”《诗》云：“瑟彼玉瓒，黄流在中。”传曰：“九命然后赐以圭瓒。”又《尚书·文侯》：“仇受弓矢秬鬯。”《左传》：“晋文公受大路、戎路、弓矢、秬鬯、虎贲。”此皆九命之外，始有衣服、弓矢、秬鬯等之赐，故知九赐不与九命同也。且此云“三赐不及车马”，其九赐“一曰车马”，何由三赐不及车马乎？故知此三赐非九赐之三赐也。若是九赐之三赐，即是身八命九命之尊，礼绝凡庶，何得下文云州闾、乡党、僚友、交游也？故康成以为诸侯及卿大夫之子三命者。其《公羊》说九赐之次，与《含文嘉》不同，一曰加服，二曰朱户，三曰纳陛，四曰舆马，五曰乐则，六曰虎贲，七曰斧钺，八曰弓矢，九曰秬鬯。异人之说，故文有参差，大略同也。《异义》许慎说九赐九命，郑康成以为不同，具如前说，其大夫赐乐，《乡饮酒》注云“大夫若君赐乐”，及《左传》“魏绛有金石之乐”，非九赐之正法也。车马之赐，进退由於君命，今言不受者，君子仕，辞位不辞禄，其物终必受之，故郑注下文“不敢受重赐者，心也。”<span class="q">○</span>“故州闾”至“称其信也”。《周礼·司徒》去王城百，置远郊，远郊之内为六乡，六乡之民，“五家为比，使之相保。五比为闾，使之相受。四闾为族，使之相葬。五族为党，使之相救。五党为州，使之相赒。五州为乡，使之相宾”。又《遂人职》主六遂，六遂之民在远郊之外，“五家为邻，五邻为里，四里为酂，五酂为鄙，五鄙为县，五县为遂”。今不言六遂者，举近耳。若六遂之中有此孝者，则亦称之也。<span class="q">○</span>“兄弟亲戚称其慈也”，亲指族内，戚言族外。慈者，笃爱之名。兄弟，外内通称。亲疏交接，并见其慈而称之。<span class="q">○</span>“僚友称其弟也”，僚友，同官者也。弟者，事长次弟之名。孝子能接同官，有所次序，不敢逾越等级，故同官之友称之。<span class="q">○</span>“执友称其仁也”，执友，执志同者也。同师之友，意趣相得，绸缪切瑳，故其见仁恩之心而称之。<span class="q">○</span>“交游称其信也”，交游，泛交也。结交游往，本资信合，故称信也。熊氏云：“然此五句，上始州闾，下及交游，亦其次也。前孝后信，又为差序，略举五者，馀行可知。不敢受赐者，心也。不受由心，故有五称也。”<span class="q">○</span>“见父之执”者，此亦承为人子之事也。明非惟见交游为善，乃遍至父友也。自上诣下曰见，自下朝上曰见。父之执谓执友，与父同志者也。或故往见，或路中相见也。



夫为人子者，出必告，反必面。<span class="q">告、面同耳，反言面者，从外来，宜知亲之颜色安否。<span class="q">○</span>告，古毒反。</span>所游必有常，所习必有业。<span class="q">缘亲之意，欲知之。</span>恒言不称老。<span class="q">广敬。</span>年长以倍，则父事之。<span class="q">谓年二十於四十者，人年二十，弱冠成人，有为人父之端。今四十於二十者有子道。《内则》曰：“年二十，惇行孝弟。”<span class="q">○</span>冠，工唤反。惇，都温反。</span>十年以长，则兄事之。五年以长，则肩随之。<span class="q">肩随者，与之并行差退。<span class="q">○</span>差，初佳反，徐初宜反。</span>群居五人，则长者必异席。<span class="q">席以四人为节，因宜有所尊。</span>

[疏]“夫为”至“异席”。<span class="q">○</span>正义曰：此一节亦明人子事亲之法，游方习业，及汎交之礼，亦各随文解之。<span class="q">○</span>“恒言不称老”者，老是尊称，若其称老，乃是己自尊大，非是孝子卑退之情，故注云：“广敬。”言广者，非但敬亲，因敬亲广敬他人。或云子若自称老，父母则甚老，则感动其亲，故舜年五十而慕是也。<span class="q">○</span>“年长以倍，则父事之”者，此谓乡里之中，非亲非友，但二十以后，年长倍己，则以父道事之，即父党随行也。<span class="q">○</span>注“谓年”至“孝弟”。<span class="q">○</span>正义曰：人年三十而娶，於后乃有子，则三十於六十，乃是倍年。今郑言二十於四十者，但二十加冠成人，责以为人父为人子之礼，虽未有妻子，有为人父之端，又《内则》云“二十乃能敦行孝弟，可责以孝子之行”，故二十於四十，约之为倍年也。以二十未合有子，故郑云为人父之端，有子道也。<span class="q">○</span>“十年以长，则兄事之”者，谓年二十於三十者，全倍者父事之，半倍，故兄事之也。凡事之，则正差退而雁行也。<span class="q">○</span>“五年以长，则肩随之”者，谓并行而差退。若未二十童子则无此礼，以其不能惇行孝弟。《论语》云“与先生并行”，《王制》云“父之齿随行，兄之齿雁行”者，举成人有此礼也，童子礼则无也。此谓二十於二十五者肩随，则齐於雁行也。然则以此肩随而推之，上云父兄事之，岂是温凊如亲，正言其或行来坐席，推前相类耳。<span class="q">○</span>群居五人，则长者必异席”者，谓朋友居处法也。群，朋友也。子夏曰“吾离群”是也。古者地敷横席而容四人，四人则推长者居席端。若有五人会，应一人别席，因推长者一人於异席也。<span class="q">○</span>注“席以”至“所尊”。<span class="q">○</span>正义曰：熊氏云：“知四人为节者，以此云‘群居五人，则长者必异席’，既长者一人异席，馀则四人矣。”案《公食大夫礼》云：“蒲筵常，加萑席寻。”此以蒲席者，故得容四人，此群居之法。若宾主礼席，皆无同坐之法，故《乡饮酒》宾介异席，又云：“众宾之席，皆不属焉。”不相连属也。”《乡射》“众宾之席继而西”，谓相连属也。《燕礼》及《大射》公三重，大夫再重，是皆异席也。



为人子者，居不主奥，坐不中席，行不中道，立不中门。<span class="q">谓与父同宫者也，不敢当其尊处。室中西南隅谓之奥。道有左右。中门，谓枨闑之中央。《内则》曰：“由命士以上，父子皆异宫。”<span class="q">○</span>奥，乌报反，沈於六反。处，昌虑反，下同。枨，宜衡反，闑也。闑，鱼列、五结二反。上，时掌反，凡言“以上”皆放此。</span>食飨不为，<span class="q">，量也。不制待宾客馔具之所有。<span class="q">○</span>食音嗣。飨本又作享，香两反。，古爱反。馔，士恋反。</span>祭祀不为尸。<span class="q">尊者之处，为其失子之道。然则尸卜筮无父者。<span class="q">○</span>为其，音于伪反，下注除“不为孤”皆同。</span>听於无声，视於无形。<span class="q">恒若亲之将有教使然。</span>不登高，不临深，不苟訾，不苟笑。<span class="q">为其近危辱也。人之性，不欲见毁訾，不欲见笑。君子乐然后笑。<span class="q">○</span>訾音紫，毁也，沈又将知反。乐音洛。</span>

[疏]“为人”至“苟笑”。<span class="q">○</span>正义曰：此一节明孝子居处及行立待宾祭祀敬慎之事，各随文解之。<span class="q">○</span>此明孝子居处闺门之内。不言凡者，或异居礼则不然。<span class="q">○</span>“居不主奥”者，主犹坐也。奥者，室内西南隅也。室乡南户，近东南角，则西南隅隐奥无事，故呼其名为奥。常推尊者于闲乐无事之处，故尊者居必主奥也。既是尊者所居，则人子不宜处之也。<span class="q">○</span>“坐不中席”者，一席四人，则席端为上。今不云上席而言中者，旧通有二，一云敬无馀席，非唯不可上，亦不可中也；一云共坐则席端为上，独坐则席中为尊。尊者宜独，不与人共，则坐常居中，故卑者坐不得居中也。<span class="q">○</span>“行不中道”者，尊者常正路而行，卑者故不得也。男女各路，路各有中也。<span class="q">○</span>“立不中门”者，中央有闑，闑傍有枨，枨谓之门梐。今云“不中门”者，谓枨闑之中，是尊者所行，故人子不得当之而行也。<span class="q">○</span>注“谓与”至“异宫”。<span class="q">○</span>正义曰：凡上四事，皆谓与父同宫者尔。若命士以上，则父子异宫则不禁。所以尔者，有命既尊，各有臣仆，子孙应敬已故也。云“不敢当其尊处”者，四事皆尊者之处。“室中西南隅谓之奥”者，《尔雅·释宫》文。郭璞注云：“隐奥之处。”“西北隅谓之屋漏”，孙氏云：“日光所漏入。”“东北隅谓之宧”，孙氏云：“日侧之明。”是宧，明也。“东隅谓之窔”，郭氏云：“隐暗也。”云“《内则》曰：由命士以上，父子皆异宫”者，证有异居之道也。<span class="q">○</span>“食飨不为”者，熊氏云：“谓传家事任子孙，若不传家事，则子孙无待宾之事。大夫士或相往来，设於飨食量也。不制设待宾馔，其事由尊者所裁，而子不得辄豫限量多少也。”<span class="q">○</span>“祭祀不为尸”者，尸代尊者之处，故人子不为也。<span class="q">○</span>“听於无声”者，谓听而不闻父母之声，此明人子常礼也。<span class="q">○</span>“视於无形”者，谓视而不见父母之形，虽无声无形，恒常於心想像，似见形闻声，谓父母将有教，使己然也。<span class="q">○</span>“不苟訾，不苟笑”者，苟，且也。相毁曰訾。不乐而笑为苟笑。彼虽有是非，而己苟讥毁訾笑之，皆非彼所欲，必反见毁辱，故孝子不为也。<span class="q">○</span>注“为其”至“后笑”。<span class="q">○</span>正义曰：“危”，解“不登高，不临深”，“辱”释不訾不笑也。云“君子乐然后笑”者，引《论语》证不苟笑之事也。此是公明贾答孔子云：“夫子乐然后笑，人不厌其笑也。”



孝子不服暗，不登危，惧辱亲也。<span class="q">服，事也。暗，冥也。。不於暗冥之中从事，为卒有非常，且嫌失礼也。男女夜行以烛。<span class="q">○</span>瞑，本亦作冥，莫定反。下同。卒，才忽反。</span>父母存，不许友以死。<span class="q">为忘亲也，死为报仇雠。</span>不有私财，

[疏]“孝子”至“私财”。<span class="q">○</span>正义曰：此一节明孝子自谨慎其身，不许友以死，及不得有私财之事，各随文解之。<span class="q">○</span>“不服暗”者，服，事也，谓不行事於闇中也。一则为卒有非常，一则闇中行事，好生物嫌，故孝子深戒之。<span class="q">○</span>“父母存，不许友以死”者，谓不许为其友报仇雠也，亲存存须供养，则孝子不可死也。若父母存，许友报仇怨而死，是忘亲也。亲亡则得许友报仇，故《周礼》有“主友之雠，视从父兄弟”。《白虎通》云：“朋友之道亲存不得行者，不得许友以其身，亦不许友以死耳。”<span class="q">○</span>“不有私财”者，家事统於尊，财关尊者，故无私财。



为人子者，父母存，冠衣不纯素。<span class="q">为其有丧象也。纯，缘也。《玉藻》曰：“缟冠玄武，子姓之冠也。高冠素纰，既祥之冠也。”《深衣》曰：“具父母，衣纯以青。”<span class="q">○</span>纯，诸允反，又之闰反，下及注皆同。缘，悦绢反。缟，古老反，沈又古到反。纰，婢支反，徐补移反。</span>

[疏]“为人”至“纯素”。<span class="q">○</span>正义曰：此一节明为人子父母存及孤子衣冠纯饰不同之事，各随文解之。不言凡者，若仕者或遇凶荒，虽亲存亦须素服，非要在亲没，故不言凡。<span class="q">○</span>“父母存，冠衣不纯素”者，冠纯谓冠饰也，衣纯谓深衣领缘也。《礼》，具父母，太父母，存冠衣纯以缋；若有父母，无太父母，则纯以青；若少而并无，则乃纯素也。故亲存者不得纯素也。<span class="q">○</span>注“为其”至“以青”。<span class="q">○</span>正义曰：引《玉藻》“缟冠玄武，子姓之冠”，证冠纯有吉凶之别也。缟冠者，薄绢为之。玄武者，以黑缯为冠卷也。子姓者，姓，生也，孙是子所生，故谓孙为子姓。父有服未毕，子虽已除，犹未全吉也，故缟冠玄武。玄武是吉，缟冠为凶，明吉凶兼服也。何胤云：“缯里卷武也。”云“缟冠素纰，既祥之冠也”，又证有素为凶也。当祥之日，朝服缟冠；祥祭之后，则缟冠素纰。何胤云：“素纰谓缘冠两边。”云“《深衣》曰：具父母衣纯以青”者，引证不纯以素之事。



孤子当室，冠衣不纯采。<span class="q">早丧亲，虽除丧，不忘哀也。谓年未三十者。三十壮，有室，有代亲之端，不为孤也。当室，適子也。《深衣》曰：“孤子衣纯以素。”<span class="q">○</span>早丧，息浪反。適，下历反。</span>

[疏]“孤子”至“纯采”。<span class="q">○</span>正义曰：上言有亲而不素，此言无亲而素者也。孤子谓二十九以下而无父者，当室谓適子也。既少孤，故虽除服，犹自素也。然《深衣》云：“孤子衣纯以素。”则嫡庶悉然。今云“当室”，则似庶子不同，所以尔者，通者有二，云凡子皆然，岂唯当室，但嫡子内理蒸尝，外交宗族，代亲既备，嫌或不同，故特明之，所以郑引《深衣》为注，会证凡孤子悉同也。崔灵恩云：“指谓当室，不当室则纯采，所以然者，当室之孤，内理蒸尝，外交宗族，所履之事，莫不伤心，故特纯素示哀也。《深衣》不云当室者，文略耳。”<span class="q">○</span>注“早丧”至“以素”。<span class="q">○</span>正义曰：三十以外遭丧者，除服后即得纯采。今所言虽是除丧，未三十不得纯采。若至三十，则亦采也，故云“当室，適子也。《深衣》曰：‘孤子衣纯以素也。’”然注前解適子，后引《深衣》，似崔解也。《深衣》不言冠者，从可知也。



幼子常视母诳。<span class="q">视，今之示字。小未有所知，常示以正物，以正教之无诳欺。<span class="q">○</span>视音示。诳，本或作廷，注同，九况反，欺也。</span>童子不衣裘裳。<span class="q">裘大温，消阴气，使不堪苦。不衣裘裳，便易。<span class="q">○</span>衣，於既反，下同。大音泰，徐他佐反。便，婢面反。易，以豉反。</span>立必正方，不倾听。<span class="q">习其自端正。</span>长者与之提携，则两手奉长者之手。<span class="q">习其扶持，尊者提携，谓牵将行。<span class="q">○</span>提，大兮反。携，户圭反。奉，芳勇反，又扶恭反，下及注“奉扃”、“奉席”、“奉箕”皆同。</span>负剑辟咡诏之，<span class="q">负谓置之於背，剑谓挟之於旁。辟咡诏之，谓倾头与语，口旁曰咡。<span class="q">○</span>辟，匹亦反，侧也，徐芳益反，沈扶赤反，注同。咡，徐如志反，何云：“口耳之间曰咡。”挟音协。</span>则掩口而对。<span class="q">习其乡尊者屏气也。<span class="q">○</span>掩，於检反。乡，许亮反，本又作向，后文注皆同。屏，必领反。</span>

[疏]“幼子”至“裘裳”。<span class="q">○</span>正义曰：此一节明父母教子及衣裘裳之法也，各随文解之。<span class="q">○</span>小儿恒习效长者，长者常示以正事，不宜示以欺诳，恐即学之，故曾子儿啼，妻云：“儿莫啼，吾当与汝杀豕。”儿闻辄止，妻后向曾子说之，曾子曰：“勿教儿欺。”即杀豕食儿。是不诳也。<span class="q">○</span>注“视，今之示字”。<span class="q">○</span>正义曰：古者观视於物，及以物视人，则皆作示傍著见，后世已来，观视於物，作示傍著见，以物示人单作示字，故郑注经中视字者，是今之以物示人之示也。是举今以辨古。《昏礼》“视诸衿鞶”，注云：“视乃正字，今文视作示，俗误行之。”言视正字也，言古之以物示人作视字为正，故云“视乃正字”。今文《仪礼》应为古视字，乃作今示字，故言俗误也。<span class="q">○</span>“童子不衣裘裳”者，童子，未成人之名也，衣犹著也。童子体热，不宜著裘，裘大温，伤阴气也。又应给役，若著裳则不便，故并不著也。故童子并缁布襦袴也。<span class="q">○</span>注“裘大”至“便易”。<span class="q">○</span>正义曰：“使不堪苦”者，热消阴气，则不堪苦使也。此“童子不衣裘裳”，二十则可，故《内则》云，二十“可以衣裘帛”。国君十二冠，则裘裳早矣。女子十五许嫁者则亦衣帛。《诗》云：“乃生男子，载衣之裳。”是初生暂行此礼。<span class="q">○</span>“立必”至“而对”。<span class="q">○</span>“立必正方”，立宜正乡一方，不得倾头属听左右也。张逸云：“此说其威仪常然。”<span class="q">○</span>“长者与之提携，则两手奉长者之手”者，非唯教之听立，至於行步，亦宜教之。提携谓牵将行时，因牵行之，又教之为节也。奉长者之手，为儿长大，方当供养扶持长者，故先使学之，令习便也。张逸云：“说其见与行之法也。”<span class="q">○</span>“负剑辟咡诏之”者，岂但在行须教，正在抱时亦令习也。负谓致儿背上也，剑谓挟於胁下，如带剑也。辟，倾也。咡，口旁也，诏，告也。长者，或若负儿之时而与之语，当倾头以告之也。不正向之，令气不触儿也，亦令见长者所为而复习之也。张逸云：“辟咡诏之，倾头以告教之也。”此长者之为也。此负谓儿在人背上曰负，儿在怀中亦称负，谓儿负之，故《内则》云：“三日始负子。”注云：“负之谓抱之。”<span class="q">○</span>注“口旁曰咡”。<span class="q">○</span>正义曰：案《管子书·弟子职》云：“食已循咡覆手。”谓弟子食讫，以手循覆於咡，故知是口旁也。<span class="q">○</span>“则掩口而对”者，向长者告语之，此是童子答长者。童子虽未能掩口而对，长者亦教其为之其礼，以为后法。掩口，恐气触人。张逸云：“谓令小者如是，所习乡尊者屏气也。”