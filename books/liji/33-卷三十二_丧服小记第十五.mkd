---
title: 卷三十二_丧服小记第十五
category: 礼记正义
author: 汉·郑玄(注), 唐·孔颖达(疏)
date: 2014-05-26 14:29:39 +0800
permalink: /books/Liji/33.html
layout: book_page
---

<span class="q">陆曰：“郑云：‘以其记丧服之小义。’”</span>

[疏]正义曰：按郑《目录》云：“《丧服小记》者，以其记丧服之小义也。此於《别录》属《丧服》



斩衰，括发以麻，为母括发以麻，免而以布。<span class="q">母服轻，至免可以布代麻也。为母，又哭而免。<span class="q">○</span>衰，七雷反，下并同。括，古活反。为，于伪反。注及下注同。免音汶，篇内同。</span>齐衰，恶笄，带以终丧。<span class="q">笄所以卷发，带所以持身也。妇人质，於丧所以自卷持者，有除无变。<span class="q">○</span>齐音咨，又作斋。笄，古兮反。卷，俱免反，下皆同。</span>男子冠而妇人笄，男子免而妇人髽。其义：为男子则免，为妇人则髽。<span class="q">别男女也。<span class="q">○</span>冠，古乱反，下同。髽，侧巴反。别，彼列反，下文“有别”、注“不服别”、“卑别”皆同。</span>

[疏]“斩衰”至“则髽”。<span class="q">○</span>正义曰：此一节论斩衰齐衰之丧，男女括发免髽之异。<span class="q">○</span>“斩衰”者，主人为父之服也。“括发”者，为父未成服之前所服也。礼：亲始死，子布深衣去冠，而犹有笄縰、徒跣，衱上衽，至将小敛，去笄縰，著素冠，视敛，敛讫，投冠而括发。“括发”者，郑注《丧服》云：“括发以麻者，自项以前，交於额上，卻绕紒，如著幓头焉。”<span class="q">○</span>“为母括发以麻”者，为母初丧，至小敛后括发，与父礼同。故亦云“括发以麻”也。<span class="q">○</span>“免而以布”者，此谓为母与父异者也，亦自小敛后而括发，至尸出堂，子拜宾之时，犹与为父不异。至拜宾竟后，子往即堂下之位时则异也。若为父，此时犹括发而踊，袭绖带，以至大敛而成服。若母丧，於此时则不复括发，乃著布免踊而袭绖带，以至成服，故云“免而以布”也。<span class="q">○</span>注“母服”至“而免”。<span class="q">○</span>正义曰：“又哭”是小敛拜宾竟后，即堂下位哭踊时也。故《士丧礼》云：“卒小敛，主人髻发袒。”此是初括发哭踊之时也。又云：“男女奉尸侇于堂讫，主人降自西阶，东即位。主人拜宾，即位踊，袭绖于序东，复位。”此是“又哭”之节。若为父，於此时犹括发，若为母，於此时以免代括发，故云“为母，又哭而免”。<span class="q">○</span>“齐衰恶笄以终丧”。<span class="q">○</span>此一经明齐衰，妇人笄带终丧无变之制。<span class="q">○</span>“恶笄”者，榛木为笄也。妇人质，笄以卷发，带以持身，於其自卷持者，有除无变，故要绖及笄，不须更易。至服竟一除，故云“恶笄，带以终丧”。<span class="q">○</span>“男子”至“则髽”。<span class="q">○</span>此明男子妇人冠笄髽免相对之节，但吉时男子首有吉冠，则女首有吉笄，是明男女首饰之异，故云“男子冠而妇人笄”也。若亲始死，男去冠，女则去笄。若成服为父，男则六升布为冠，女则箭篠为笄。为母，男则七升布为冠，女则榛木为笄。故云“男子冠而妇人笄”也。<span class="q">○</span>“男子免而妇人髽”者，吉时首饰既异，今遭齐衰之丧，首饰亦别，当袭敛之节，男子著免，妇人著髽，故云“男子免而妇人髽免”者，郑注《士丧礼》云：“以布广一寸，自项中而前，交於额上，却绕紒也，如著幓头矣。“髽”者，形有多种，有麻、有布、有露紒也，其形有异，同谓之“髽”也。今辨男女，并何时应著此免、髽之服。男子之免，乃有两时，而唯一种。妇人之髽，则有三，别其麻髽之形，与括发如一，其著之以对男子括发时也。前云“斩衰括发以麻”，则妇人于时髽亦用麻也。何以知然？按《丧服》：“女子子在室，为父髽衰三年。”郑玄云：“髽，露紒也，犹男子之括发。斩衰，括发以麻，则髽亦用麻。以麻者，自项而前，交於额上，卻绕紒，如著幓头焉。”依如彼注，既云犹男子括发，男子括发先去冠縰用麻，妇人亦去笄縰用麻，故云“犹”也。又同云“用麻”，不辨括发形异，则知其形如一也。以此证据，则知有麻髽以对男括发时也。又知有布髽者，按此云“男子免”对“妇人髽”，男免既用布，则妇人髽不容用麻也。是知男子为母免时，则妇人布髽也。又若成服后，男或对宾必踊免，则妇人理自布髽对之。知有露紒髽者，《丧服传》云：“布总、箭笄、髽、衰，三年。”明知此服并以三年，三年之内，男不恒免，则妇人不用布髽，故知恒露紒也。故郑注《丧服》云：“髽，露紒也。”且《丧服》所明，皆是成服后，不论未成服麻布髽也。何以然？《丧服》既不论男子之括免，则不容说女服之未成义也。既言髽衰三年，益知恒髽是露紒也。又就齐衰轻期，髽无麻布，何以知然？按《檀弓》：“南宫縚之妻之姑之丧，夫子诲之髽曰：‘尔无总总尔，尔无扈扈尔。’”是但戒其高大，不云有麻布别物，是知露紒悉名髽也。又按《奔丧》云：“妇人奔丧，东髽。”郑云：“谓姑、姊、妹女子子也。去纚大紒曰髽。”若如郑旨，既谓是“姑、姊、妹女子子”等，还为本亲父母等，唯云“去纚大紒”，不言“布麻”，当知期以下无麻布也。然露紒恒居之髽，则有笄，何以知之？按笄以对冠，男在丧恒冠，妇则恒笄也。故《丧服》：“妇为舅姑，恶笄有首以髽。”郑云：“言以髽，则髽有著笄者明矣。”以兼此经注，又知恒居笄而露紒髽也。此王髽之殊，是皇氏之说。今考校以为正有二髽，一是斩衰麻髽，二是齐衰布髽，皆名露紒。必知然者，以《丧服》“女子子在室为父箭笄、髽、衰”，是斩衰之髽用麻。郑注以为露紒，明齐衰髽用布，亦谓之露紒髽也。<span class="q">○</span>“其义：为男子则免，为妇人则髽”者，庾蔚云：“丧服往往寄异以明义，或疑免、髽亦有其旨，故解之以其义。言於男子则免，妇人则髽，独以别男女而已，非别有义也。贺玚云：“男去冠，犹妇人去笄，义尽於此，无复别义，故云其义也。”此经既论括发、免髽之异，须显所著之时。崔氏云：“立义既载五服变除，今要举变除之旨。凡亲始死，将三年者，皆去冠笄纚如故，十五升白布深衣，衱上衽，徒跣，交手而哭。”故《礼记·问丧》云：“亲始死，鸡斯徒跣，衱上衽。”又郑注《士丧礼》云：“始死将斩衰者，鸡斯是也。”其妇人则去纚衣，与男子同，不徒跣，不衱衽。知“不徒跣，不衱衽”者，《问丧》文。知“去纚”者，郑注《士丧礼》云：“始死，妇人将斩衰者，去纚。”知“著白布深衣”者，《曾子问》云：“女改服布深衣，缟总以趋丧。郑注云：“妇人始丧未成服之服。”其齐衰以下，男子著素冠，齐衰以下，妇人骨笄而纚。知者，郑注《士丧礼》文。男子妇人皆吉屦无絇，其服皆白布深衣。知者，郑注《丧服变除》文。至死之明日，士则死日袭，明日小敛，故《士丧礼》云：“小敛，主人髻发。”若大夫死之明日，袭而括发。故郑注《丧服变除》云：“尸袭，去纚括发，在二日小敛之前。”是据大夫也。大夫与士括发，於死者皆俱二日。故郑注《问丧》云：“二日去笄纚括发，通明大夫士也。”始死以后，小敛之前，大夫与士皆加素冠於笄纚之上，故《檀弓》云：“叔孙武叔之母死，既小敛，举者出户，出户袒，且投其冠括发。”是素冠也。以其始死哀甚，未暇分别尊卑，故大夫与士其冠皆同也。至小敛投冠括发之后，大夫加素弁。士加素委貌。”故《丧大记》云：“君大夫之丧，子弁绖。”又《丧服变除》云：“小敛之后，大夫以上冠素弁，士则素委貌。”其素弁素冠，皆加环绖。故《杂记》云：“小敛环绖，君大夫士一也。”郑注云“大夫以上素爵弁，士素委貌”是也。凡括发之后，至大敛成服以来，括发不改，故郑注《士丧礼》云：“自小敛以至大敛，括发不改，但死之三日，说髦之时，以括发因而坏损，更正其括发。故《士丧礼》既殡说髦。《丧大记》云：“小敛说髦，括发是正。”其故括发也，非更为之。但士之既殡，诸侯小敛，於死者皆三日说髦同也。其齐衰以下，男子於主人括发之时则著免，故《士丧礼》：“小敛主人髻发，众主人免”是也。而《丧服变除》“不杖齐衰”条云“袭尸之时云括发”者，误也。其妇人将斩衰者，於男子括发之时，则以麻为髽。故《士丧礼》云：“主人髻发，妇人髽于室。”其齐衰者，於男子免时，妇人则以布为髽，故此经云“男子免而妇人髽”是也。其大功以下无髽也，其服敛毕，至成服以来，白布深衣不改。士死后二日，袭带绖，故《士丧礼》小敛之前，陈苴绖大鬲，下本在左，要绖小焉。散带垂，长三尺。牡麻绖，亦散垂。敛讫，主人拜宾，乃袭绖于序东。《既夕礼》：“三日绞垂。”郑注云：“成服日绞要绖之散垂者。”是主人及众主人皆绞散垂，此袭带绖绞垂日数，皆士之礼也。其大夫以上成服，与士不同，其袭带绖之属，或与士同，或与士异，无文以言之。其斩衰，男子括发齐衰。男子免，皆谓丧之大事敛殡之时，若其不当敛殡，则大夫以上加素弁，士加素冠，皆於括发之上。天子七日成服，诸侯五日成服，大夫士三日成服。服之精粗，及日月多少，及葬之时节，皆具在《丧服》及《礼》文，不能繁说。其葬之时，大夫及士男子散带，妇人髽，与未成服时同，其服则如丧服，故《既夕礼》云：“丈夫髽，散带垂。”郑注云：“为将启变也。”此互文以相见耳。诸文言髽，见妇人也。若天子诸侯，则首服素弁，以葛为环绖，大夫则素弁加环绖，士则素委貌加环绖。故下《檀弓》云：“弁绖葛而葬。”郑注云：“接神不可以纯凶，天子诸侯变服而葬，冠素弁，以葛为环绖。”是王侯与卿大夫士异也。至既虞卒哭之时，乃服变服，故郑注《丧服》云：“天子诸侯卿大夫既虞，士卒哭而受服。”其受服之时，首绖要带，男子皆以葛易之，齐斩之妇人则易首绖，不易要带。大功小功妇人，则易要带为葛。虽受变麻为葛，卒哭时亦未说麻，至祔乃说麻服葛。故《士虞礼》云：“妇人说首绖，不说带。”郑云：“不说带，齐斩妇人也。妇人少变而重带。”大功小功者，葛带，时亦不说者，未可以轻文变於主妇之质也，至祔，葛带以即位。按文直云妇人不辨轻重，故郑为此解。其斩衰，至十三月，练而除首绖。练冠素缨，中衣黄里，縓为领袖缘，布带，绳屦无絇。若母三年者小祥，亦然。斩衰二十五月大祥，朝服缟冠，故《杂记》云：“祥，主人之除也。於夕为期，朝服。”又《丧服小记》云：“除成丧者，其祭也朝服缟冠。”既祥，乃服十五升布，深衣领缘皆以布，缟冠素纰，故《间传》云“大祥，素缟麻衣”。二十七月而禫，服玄冠玄衣黄裳而祭，祭毕服朝服，以黑经白纬为冠，所谓纤冠。而练缨吉屦，逾月服吉。《间传》所谓“禫而纤”，父没为母与父同。父在，为母十一月而练，十三月而大祥，十五月而禫，其服变除，与父没为母同。其不杖齐衰及大功以下服毕，皆初服朝服素冠，逾月服吉也。此皆崔氏准约《礼》经及记而为此说，其有乖僻者，今所不取。



苴杖，竹也。削杖，桐也。

[疏]“苴杖”至“桐也”。<span class="q">○</span>正义曰：此一经解丧服苴杖削杖也。然杖有苴、削异者。苴者，黯也。夫至痛内结，必形色外章，心如斩斫，故貌必苍苴，所以衰裳绖杖，俱备苴色也。必用竹者，以其体圆性贞，履四时不改，明子为父礼中痛极，自然圆足，有终身之痛故也。故断而用之，无所厌杀也。<span class="q">○</span>“削杖”者，削，杀也，削夺其貌，不使苴也。必用桐者，明其外虽被削，而心本同也，且桐随时凋落。此谓母丧，示外被削杀，服从时除，而终身之心当与父同也。



祖父卒，而后为祖母后者三年。<span class="q">祖父在，则其服如父在为母也。</span>

[疏]“祖父”至“三年”。<span class="q">○</span>正义曰：此一经论適孙承重之服。<span class="q">○</span>“祖父卒”者，谓適孙无父而为祖后，祖父已卒，今又遭祖母丧。故云“为祖母后”也。事事得中，如父卒为母，故三年。若祖父卒时父已先亡，亦为祖父三年。若祖卒时父在，已虽为祖期，今父没，祖母亡时，已亦为祖母三年也。<span class="q">○</span>注“祖父”至“没也”。<span class="q">○</span>正义曰：言亦谓无父者，若父在则不然也。



为父母、长子稽颡。<span class="q">丧尊者及正体，不敢不尽礼。<span class="q">○</span>为，于伪反，下“为夫”、注“为无后”并同。长，丁丈反，篇内并同。稽音启。颡，素党反。</span>大夫吊之，虽緦必稽颡。<span class="q">尊大夫，不敢以轻待之。</span>妇人为夫与长子稽颡，其馀则否。<span class="q">恩杀於父母。<span class="q">○</span>杀，所戒反，徐所例反，后文注同。</span>

[疏]“为父”至“则否”。<span class="q">○</span>正义曰：此一节论丧合稽颡之事，各依文解之。<span class="q">○</span>“为父母、长子稽颡”者，谓重服先稽颡而后拜者也。父母长子，并重故也。其馀期以下，先拜后稽颡也。<span class="q">○</span>“大夫吊之，虽緦必稽颡”，前文“为父母、长子稽颡”，谓平等来吊，故先稽颡而后拜。若为不杖齐衰以下，则先拜宾后稽颡。今大夫吊士，虽是緦麻之亲，必亦先稽颡而后拜，故皇氏载此稽颡，谓“先拜而后稽颡”，若平等相吊，小功以下，皆不先拜后稽颡；若大夫来吊，虽緦麻，必为之先拜而后稽颡，今删定。云“小功以下不稽颡”，文无所出。又此稽颡与上文稽颡是一，何得将此为先拜后稽颡？其义非也。<span class="q">○</span>“妇人为夫与长子稽颡，其馀则否”，亦先稽颡而后拜，“其馀否”者，谓父母也。以受重他族，其恩减杀於父母也。



男主必使同姓，妇主必使异姓。<span class="q">谓为无主后者为主也。异姓，同宗之妇也。妇人外成。</span>

[疏]“男主”至“异姓”。<span class="q">○</span>正义曰：此一经论妇人外成之事，庾氏云：“丧有男主以接男宾，女主以接女宾。若父母之丧，则適子为男主，適妇为女主也。”今或无適子適妇为正主，遣他人摄主。若摄男主，必使丧家同姓之男。若摄妇主，必使丧家异姓之女。<span class="q">○</span>注“谓为”至“外成”。正义曰：“知谓为无主后者为主也”者，以经云“必使同姓”，“必使异姓”，故知先无主后。云“异姓，同宗之妇也”者，同宗谓丧家同宗，其妇必与丧家异姓，故云“异姓，同宗之妇”。云“妇人外成”者，解妇主使异姓之意。今与死者同姓妇人，不得与丧家为丧主，以其外成，適於他族，故不得自与已同宗为主。此云“异姓”者，与夫家为异姓。



为父后者，为出母无服。<span class="q">不敢以已私废父所传重之祭祀。<span class="q">○</span>为出，于伪反，下注“为其族人”、“为其兄弟”同。传，丈专反，下“传重”皆同。</span>

[疏]“为父”至“无服”。<span class="q">○</span>正义曰：此一经论適子承重，不得为出母著服之事。出母，谓母犯七出，为父所遣。而母子至亲，义不可绝。父若犹在，子皆为出母期。若父没后，则適子一人不复为母服，所以然者，已系嗣烝尝，不敢以私亲废先祖之祀，故无服。



亲亲以三为五，以五为九。上杀，下杀，旁杀，而亲毕矣。<span class="q">已上亲父，下亲子，三也。以父亲祖，以子亲孙，五也。以祖亲高祖，以孙亲玄孙，九也。杀，谓亲益疏者，服之则轻。<span class="q">○</span>已音纪。</span>

[疏]“亲亲”至“毕矣”。<span class="q">○</span>正义曰：此一经广明五服之轻重，随人之亲疏，著服之节。<span class="q">○</span>“亲亲以三”者，以上亲父，下亲子，并已为三，故云“亲亲以三”。“为五”者，又以父上亲祖，以子下亲孙，曏者三，今加祖及孙，故言五也。<span class="q">○</span>“以五为九”者，已上祖下孙则是五也，又以曾祖故亲高祖，曾孙故亲玄孙，上加曾高二祖，下加曾玄两孙，以四笼五，故为九也。然已上亲父，下亲子，合应云“以一为三”，而云“以三为五”者，父子一体，无可分之义，故相亲之说不须分矣。而分祖孙，非已一体，故有可分之义，而亲名著也。又以祖亲曾祖，以孙亲曾孙，应云“以五为七”，今言“九”者，曾祖、曾孙，为情已远，非已一体所亲，故略其相亲之旨也。庾氏云：“由祖以亲曾、高二祖，由孙以亲曾、玄二孙。服之所同，义由於此也。”<span class="q">○</span>“上杀”者，据已上服父祖而减杀故服父三年，服祖减杀至期，以次减之，应曾祖大功，高祖小功，而俱齐衰三月者，但父祖及於已，是同体之亲，故依次减杀。曾祖、高祖非已同体，其恩已疏，故略从齐衰三月，曾、高一等，所以《丧服》注云：“重其衰麻，尊尊也。减其日月，恩杀也。”不可以大功小功旁亲之服加至尊，故皆服齐衰也。<span class="q">○</span>“下杀”者，谓下於子孙而减杀。子服父三年，父亦宜报服，而父子首足，不宜等衰，故父服子期也。若正適传重，便得遂情，故《丧服》云“不敢降”是也。父服子期，孙卑，理不得祖报，故为九月。若传重者，亦服期也。为孙既大功，则曾孙宜五月，但曾孙服曾祖正三月，故曾祖报亦一时也。而曾祖是正尊，自加齐衰服，而曾孙正卑，故正服緦麻。曾孙既緦麻三月，玄孙理不容异。且曾孙非已同体，故服不依次，减杀略同三月。<span class="q">○</span>“旁杀”者，世叔之属是也。父是至尊，故以三年。若据祖期年，则世叔宜九月，而世叔是父一体，故加至期也；从世叔既疏，加所不及，据期而杀，是以五月；族世叔又疏一等，故宜緦麻；此外无服也。此是发父而旁渐至轻也。又祖是父一体，故加至期，而祖之兄弟非已一体，故加亦不及，据於期之断杀，便正五月；族祖又疏一等，故宜緦麻；此外无服。是发祖而旁渐杀也。又曾祖据期本应五月，曾祖之兄弟谓族曾祖，既疏一等，故宜三月也。自此以外，及高祖之兄弟悉无服矣。又至亲期断，兄弟至亲一体，相为而期；同堂兄弟疏於一等，故九月；从祖兄弟又疏一等，故小功；族之昆弟又杀一等，故宜三月；此外无服。是发兄弟而旁杀也。又父为子期，而兄弟之子但宜九月，而今亦期者，父为其子，本应报以三年，特为尊，是故降至期；而兄弟之子为世叔，本应九月，但言世叔与尊者一体，而加至期，世叔旁尊，不得自比彼父祖之重，无义相降，故报兄弟子期，且已与兄弟一体，兄弟之子，不宜隔异，欲见犹子之义，与己子等，所以至期，故《檀弓》云“兄弟之子犹子也，盖引而进之”是也；又同堂兄弟之子，服从伯叔无加，则从伯叔亦正报五月也；族兄弟之子又疏，故宜緦耳。此发子而旁杀也。又孙服祖期，祖尊，故为孙大功；兄弟之孙服从祖五月，故从祖报之小功也；同堂兄弟之孙既疏，为之理自緦麻；其外无服矣。曾祖为曾孙三月，为兄弟曾孙以无尊降之，故亦为三月。<span class="q">○</span>“而亲毕矣”者，结亲亲之义也。始自父母，终於族人，故云“亲毕”矣。且五属之亲，若同父则期，同祖则大功，同曾祖则小功，同高祖则緦麻，高祖外无服，亦是毕也。



王者禘其祖之所自出，以其祖配之。<span class="q">禘，大祭也。始祖感天神灵而生，祭天则以祖配之。自外至者，无主不上。<span class="q">○</span>王如字，又于况反，下同。禘，大计反。</span>而立四庙。<span class="q">高祖以下与始祖而五。</span>庶子王亦如之。<span class="q">世子有废疾不可立，而庶子立，其祭天立庙，亦如世子之立也。春秋时，卫侯元有兄絷。<span class="q">○</span>兄絷，知急反。</span>

[疏]“王者”至“如之”。<span class="q">○</span>正义曰：此一节论王者庶子之郊天立庙，与適子同之义，各依文解之。<span class="q">○</span>“王者禘其祖之所自出”者，禘，大祭也，谓夏正郊天。自，从也。王者夏正，禘祭其先祖所从出之天，若周之先祖出自灵威仰也。“以其祖配之”者，以其先祖配祭所出之天。<span class="q">○</span>“而立四庙”者，既有配天始祖之庙，而更立高祖以下四庙，与始祖而五也。<span class="q">○</span>“庶子王亦如之”者，天位尊重，故虽庶子而为王者，则郊天立祀五庙事，事亦如適子为王也。嫌其不得，故特明之。<span class="q">○</span>注“禘大”至“不上”。<span class="q">○</span>正义曰：禘，大祭也，《尔雅·释天》文。云“自外至者，无主不上”，《公羊》宣三年传文，“外至”者，天神也，“主”者，人祖也。故祭以人祖配天神也。<span class="q">○</span>注“世子”至“兄絷”。<span class="q">○</span>正义曰：以其庶子为主，明知世子有废疾不可立也。云“春秋时，卫侯元有兄絷”者，按昭七年《左传》称长子孟絷之足不良，而立次子元，元即卫灵公也。



别子为祖，<span class="q">诸侯之庶子，别为后世为始祖也。谓之别子者，公子不得祢先君。</span>继别为宗。<span class="q">别子之世长子，为其族人为宗，所谓百世不迁之宗。</span>继祢者为小宗。<span class="q">别子，庶子之长子，为其昆弟为宗也。谓之小宗者，以其将迁也。<span class="q">○</span>祢，乃礼反。</span>有五世而迁之宗，其继高祖者也。<span class="q">谓小宗也。小宗有四，或继高祖，或继曾祖，或继祖，或继祢，皆至五世则迁。</span>是故祖迁於上，宗易於下。尊祖故敬宗，敬宗所以尊祖、祢也。<span class="q">宗者，祖、祢之正体。</span>庶子不祭祖者，明其宗也。<span class="q">明其尊宗以为本也，祢则不祭矣。言不祭祖者，主谓宗子、庶子，俱为適士，得立祖祢庙者也。凡正体在乎上者，谓下正犹为庶也。<span class="q">○</span>適，丁历反，篇内同。</span>

[疏]“别子”至“宗也”。<span class="q">○</span>正义曰：此一节并论尊祖敬宗之义，各依文解之。<span class="q">○</span>“别子为祖”者，谓诸侯適子之弟，别於正適，故称“别子”也。“为祖”者，别与后世为始祖，谓此别子子孙为卿大夫，立此别子为始祖。<span class="q">○</span>注“谓之”至“先君”。<span class="q">○</span>正义曰：郑云此者，决上文“庶子王”，今诸侯庶子乃谓之别子，是别为始祖。若称庶子及公子，若世子不立，则庶子公子皆得有祢先君之义。今言“别子”，明適子在，故云“谓之别子者，公子不得祢先君”。<span class="q">○</span>“继别为宗”。<span class="q">○</span>谓别子之世世长子，恒继别子，与族人为百世不迁之大宗。<span class="q">○</span>“继祢者为小宗”。<span class="q">○</span>祢谓别子之庶子，以庶子所生长子，继此庶子，与兄弟为小宗。谓之“小宗”者，以其五世则迁，比大宗为小，故云“小宗”也。<span class="q">○</span>“有五世而迁之宗，其继高祖者也”。<span class="q">○</span>“五世”者，谓上从高祖，下至玄孙之子。此玄孙之子，则合迁徙，不得与族人为宗。故云“有五世则迁之宗，其继高祖者”。此五世合迁之宗，是继高祖者之子，以其继高祖之身，未满五世，而犹为宗。其继高祖者之子，则已满五世，礼合迁徙，但《记》文要略，唯云“继高祖”，其实是继高祖者之子也。<span class="q">○</span>注“谓小”至“则迁”。<span class="q">○</span>正义曰：言“或继高祖，或继曾祖，或继祖，或继祢”者，以别子之后，族人众多，或有继高祖者，与三从兄弟为宗，或有继曾祖者，与再从兄弟为宗，或有继祖者，与同堂兄弟为宗，或有继祢者，与亲兄弟为宗，不废族人。一身凡事四宗：事亲兄弟之適，是继祢小宗也；事同堂兄弟之適，是继祖小宗也；事再从兄弟之適，是继曾祖小宗也；事三从兄弟之適，是继高祖小宗也。於族人唯一俱时事四小宗，兼大宗为五也。又云“皆至五世则迁”者，继高祖者，至子五世。继曾祖者，至孙五世。继祖者，至曾孙五世。继祢者，至玄孙五世也。是皆五世，不复与四从兄弟为宗，故云“皆至五世则迁”，各自随近相宗。然则小宗所继非一，前文独云“继祢者为小宗”，虽四初皆继祢为始，据初为元，故特云“继祢”也。<span class="q">○</span>“是故”至“祢也”。<span class="q">○</span>四世之时，尚事高祖，至五世之时，谓高祖之父，不为加服，是“祖迁於上”。四世之时，仍宗三从族人，至五世，不复宗四从族人，各自随近为宗，是“宗易於下”。宗是先祖正体，所以“尊祖故敬宗”。更覆说云“敬宗所以尊祖祢”，覆结尊祖之文也。<span class="q">○</span>“庶子不祭祖者，明其宗也”。<span class="q">○</span>此犹尊宗之义也。庶子適子，俱是人子，并宜供养，而適子烝尝，庶子独不祭者，正是推本崇適，明有所宗，故云“明其宗”也。<span class="q">○</span>注“祢则”至“庶也”。<span class="q">○</span>正义曰：郑据子名对父，此言庶子，则是父庶。父庶即不得祭父，何假言祖？故云“祢则不祭”也。而《记》不应言“不祭祖”，祖是对孙。今既云“庶子不祭祖”，故知是宗子庶子俱为適士。適士得立二庙，自祢及祖，是適宗子得立祖庙祭之，而已是祖庶，虽俱为適士，得自立祢庙，而不得立祖庙祭之，故云“庶子不祭祖”。云“凡正体在乎上者，谓下正犹为庶也”者，解所以谓祢適为庶子之义也。正体谓祖之適也，下正谓祢之適也。虽正为祢適，而於祖犹为庶，故祢適谓之为庶也。五宗悉然。



庶子不为长子斩，不继祖与祢故也。<span class="q">尊先祖之正体，不二其统也。言不继祖祢，则长子不必五世。<span class="q">○</span>为，于伪反，下注“为君母”、“自为已”同。</span>

[疏]“庶子”至“故也”。<span class="q">○</span>正义曰：此亦尊宗之义也。然此所明，与《丧服》中义同而语异也。《丧服》明父是適，为长子斩，此明父是庶子，不得为长子服斩者也，是互相明也。但经、记文混，正不知几世之適得遂兹极服，马季长注《丧服》云：“此为五世之適，父乃为之斩也。”而郑注此云：“言不继祖祢，则长子不必五世矣。”庾氏云：“用恩则祢重，用义则祖重。父之与祖，各有一重，故至己承二重，而为长子斩。若不继祖，则不为长子斩也。”如庾氏此言，则父適二世承重，则得为长子三年也。而郑不明言世数者，郑是马季长弟子，不欲正言相非，故依违而言曰“不必”也。然孙系於祖，乃为长子三年，而此不云庶孙不得为长子，必云庶子者，孙语通远，嫌或多世。今欲明比祖非远，故言子以示近。既义须继礻尔，言不继祖自足，又曰“与祢”者，庾氏云：“若直云不继祖，恐人谓据庶子长子死者之身不继祖，故更言‘不继祖与祢’，欲明死者之父不继祖与祢，非据死者之身。”郑注《丧服》云：“此言为父后者，然后为长子三年。”则是父之適子，即得为长子三年，此经云“必为父適祖適，乃得为长子斩”者，但礼有適子者无適孙，虽已是祖正，若父犹在，则已未成適，未成適则不得重长，重长必是父没后者，故云“为父后者，然后为长子三年”也。然己身虽是祖庶，而是父適，则应立庙，立庙则已长子传重。当祭而不为斩者，以是祖庶厌降，故不敢服斩。且死者其父见在，父自供祭。然礼，为后者有四条皆不为斩，何者？有“体而不正，有正而不体，有传重而非正体，有正体而不传重”是也。“体而不正”，庶子为后是也。“正而不体”，適孙为后是也。“传重非正体”庶孙为后是也。“正体不传重”，適子有废疾不立是也。四者皆期，悉不得斩也。唯正体又传重者，乃极服耳。



庶子不祭殇与无后者，殇与无后者从祖祔食。<span class="q">不祭殇者，父之庶也。不祭无后者，祖之庶也。此二者，当从祖祔食。而已不祭祖，无所食之也。共其牲物，而宗子主其体焉。祖庶之殇，则自祭之。凡所祭殇者，唯適子耳。“无后”者，谓昆弟诸父也。宗子之诸父无后者，为墠祭之。<span class="q">○</span>殇音伤。祔，徐音附。所食，音嗣。共音恭。墠，皇音善，徐徒丹反。</span>

[疏]“庶子”至“祔食”。<span class="q">○</span>正义曰：此事与《曾子问》中义同而语异也。《曾子问》中是明宗子所得祭，就宗子之家，宗子主其礼。今此所言，是庶子不得在当家祭者也。<span class="q">○</span>“庶子”者，谓父庶及祖庶也。“殇”者，未成人而死者也。“无后”，谓成人未婚，或已娶无子而死者。“不得祭殇”者，谓父庶也。“不祭无后”者，谓祖庶也。<span class="q">○</span>“殇与无后者从祖祔食”者，解庶所以不自祭义也。已不得祭父祖，而以此诸亲皆各从其祖祔食，祖庙在宗子之家，故已不得自祭之也。<span class="q">○</span>注“不祭”至“祭之”。<span class="q">○</span>正义曰：云“不得祭殇”者，父之庶也”者，谓已是父之庶子，及馀兄弟亦是父之庶子庶子。所生之適子为殇而死者，不得自祭之，以其已是父庶，不合立父庙，故不得自祭其子殇也。殇尚不祭，成人无后，不祭可知。云“不祭无后者，祖之庶也”者，已是祖庶，不合立祖庙，故兄弟无后者，不得祭之。已若是曾祖之庶，亦不得祭诸父无后者。诸父无后，当於曾祖之庙而祭。已是曾祖庶，不合立曾祖之庙，故不祭之。此直云“祖之庶”，不云“曾祖之庶”者，言祖兼曾祖也。此“无后”者，身并是庶，若在殇而死，则不合祭也。云“此二者当从祖祔食。已不祭祖，无所食之也”者，一是殇，二是无后，此二者当从死者之祖而附食，祖庙在宗子之家，故已不得祭祖，无所食，以私家不合祭祖，无处食之也。云“共其牲物，而宗子主其礼焉”者，谓殇者之亲，共其牲物，而宗子直掌其礼。庾氏云：“此殇与无后者所祭之时，非唯一度四时，随宗子之家而祭也。”但牲牢不得同於宗子祭享之礼，故《曾子问》注云：“凡殇特豚。”其义具《曾子问》疏。云“祖庶之殇，则自祭之”者，已於祖为庶，故谓已子为祖庶之殇。已是父適，得立父庙，故自祭子殇在於父庙也。云“无后者，谓昆弟诸父也”者，昆弟谓已之昆弟，已是祖庶，祭无后昆弟，当就祖庙，已无祖庙，故不祭无后昆弟。云“诸父也”者，已是曾祖之庶，祭诸父当於曾祖之庙。已无曾祖之庙，故不祭无后诸父。云“宗子之诸父无后者，为墠祭之”者，宗子合祭诸父，诸父当於宗子曾祖之庙，宗子是士，唯有祖、祢二庙，无曾祖庙，故诸父无后者，为墠祭之。若宗子为大夫得立曾祖庙者，则祭之於曾祖庙，不於墠也。若宗子有太祖者，不立曾祖庙，亦祭之於墠，按《祭法》云：“先坛后墠。”今祭之墠者，皇氏云：“以其无后，贱之，故於墠也。”



“庶子”不祭祢者，明其宗也。<span class="q">谓宗子庶子俱为下士，得立祢庙也。虽庶人亦然。</span>

[疏]“庶子”至“宗也”。<span class="q">○</span>正义曰：解庶所以不祭殇义也。祢適故得立祢庙，故祭祢，祢庶不得立祢庙，故不得祭其祢，明其有所宗。既无祢庙，故不得祭子殇也。<span class="q">○</span>注“谓宗”至“亦然”。<span class="q">○</span>正义曰：前文云“不祭祖”，以有祖庙，故注云：“宗子庶子，俱为適士。”此文云“不祭祢”，唯有祢庙，故注云：“宗子庶子，俱为下士。”若庶子是下士，宗子是庶人，此下士立庙於宗子之家，庶子共其牲物，宗子主其礼，虽庶人是有祭义。若宗子为下士，是宗子自祭之，庶子不得祭也。



亲亲、尊尊、长长，男女之有别，人道之大者也。<span class="q">言服之所以隆杀。</span>

[疏]“亲亲”至“者也”。<span class="q">○</span>正义曰：此一经论服之降杀之义。亲亲谓父母也，尊尊谓祖及曾祖、高祖也，长长谓兄及旁亲也。不言卑幼，举尊长则卑幼可知也。“男女之有别”者，若为父斩为母齐衰，姑姊妹在室期，出嫁大功，为夫斩，为妻期之属，是男女之有别也。<span class="q">○</span>“人道之大者也”，言此亲亲、尊尊、长长，男女有别，人间道理最大者。皇氏云：“亲亲，结上‘以三为五’。尊尊，结上‘王者禘其祖之所自出’。长长，结上‘庶子不祭祖’。按郑注云：“言服之所以隆杀。”为服发文，记者别言其事，非是结成上义，上文自论尊祖敬宗，不论服之降杀。皇氏说非也。



从服者，所从亡则已。<span class="q">谓若为君母之父母、昆弟、从母也。<span class="q">○</span>巳音以。</span>属从者，所从虽没也服。<span class="q">谓若自为己之母党。</span>妾从女君而出，则不为女君之子服。<span class="q">妾为女君之党服，得与女君同。而今俱出，女君犹为子期，妾於义绝无施服。<span class="q">○</span>则不为、于伪反，注“妾为”、“犹为”皆同。期音期，下文及注“不及期”皆同。施，以豉反。</span>

[疏]“从服”至“子服”。正义曰：此一节论从服之事，各依文解之。<span class="q">○</span>“从服”者，按服术有六，其一是“徒从”者，徒，空也，与彼非亲属，空从此而服彼。徒中有四：一是妾为女君之党，二是子从母服於母之君母，三是妾子为君母之党，四是臣从君而服君之党。就此四徒之中，而一徒所从虽亡，则犹服。如女君虽没，妾犹服女君之党，其馀三途，则所从亡而已，谓君母死，则妾子不复服君母之党，及母亡，则子不复服母之君母，又君王，则臣不服君党亲也。其中又有妾摄女君，为女君党，各有义故也。今上云“所从亡则已”，已，止也，止谓徒从亡则止而不服者。<span class="q">○</span>注“谓若”至“母也”。<span class="q">○</span>正义曰：郑此谓略举一隅也。<span class="q">○</span>“属从”者，所从虽没也，服此，明属从也。属者骨血连续，以为亲也，亦有三：一是子从母服母之党，二是妻从夫服夫之党，三是夫从妻服妻之党。此三从，虽没犹从之，服其亲也。注特云“谓若自为己之母党”者，亦举一隅也。<span class="q">○</span>“妾从女君而出，则不为女君之子服”。<span class="q">○</span>妾服女君之子，皆与女君同，此云“从而出”，谓侄娣也。侄娣从女君而人，若女君犯七出，则侄娣亦从而出。母自为子犹期，侄娣不复服出女君之子，巳义绝故也。



礼，不王不禘。<span class="q">禘谓祭天。</span>

[疏]“礼不王不禘”。<span class="q">○</span>正义曰：此一节论王者郊天之事。王，谓天子也。禘，谓郊天也。礼，唯天子得郊天，诸侯以下否。故云：“礼，不王不禘。”此经上下皆论服制，记者乱录不禘之事厕在其间，无义例也。以承上文“王者禘其祖之所自出”，故知谓郊天也，非祭昊天之禘也。



世子不降妻之父母，其为妻也，与大夫之適子同。<span class="q">世子，天子诸侯之適子也，不降妻之父母，为妻故亲之也。为妻亦齐衰不杖者，君为之主，子不得伸也。主，言“与大夫之適子同”，据《丧服》之成文也。本所以正见父在为妻不杖，於大夫適子者，明大夫以上虽尊，犹为適妇为主。<span class="q">○</span>其为妻，于伪反，注“为妻”、“犹为”皆同。伸音申。正见，贤遍反。以上，时掌反，凡“以上”皆同。</span>父为士子为天子诸侯，则祭以天子诸侯，其尸服以士服。<span class="q">祭以天子诸侯，养以子道也。尸服士服，父本无爵，子不敢以己爵加之，嫌於卑之。<span class="q">○</span>养，以尚反。</span>父为天子诸侯，子为士，祭以士，其尸服以士服。<span class="q">谓父以罪诛，尸服以士服，不成为君也。天子之子，当封为王者后，以祀其受命之祖。云“为士”，则择其宗之贤者若微子者，不必封其子为王者后，及所立为诸侯者，祀其先君以礼卒者，尸服天子诸侯之服。如遂无所封立，则尸也祭也，皆如士，不敢僣用尊者衣物。</span>

[疏]“世子”至“士服”。<span class="q">○</span>正义曰：“世子不降妻之父母”者，世子谓天子诸侯之適子，与君连体，故不降妻之父母，亲亲之故也。<span class="q">○</span>“其为妻也，与大夫之適子同”者，世子既不降妻之父母，其为妻也亦不降，与大夫之適子为妻同也。<span class="q">○</span>注“世子”至“为主”。<span class="q">○</span>正义曰：知“世子是天子诸侯之適子”者，以其《春秋》王与诸侯適子皆称“世子”。云“为妻亦齐衰不杖者，君为之主，子不得伸也”者，言世子为妻，亦齐衰不杖。“亦”者，亦如大夫之適子为妻。知“齐衰不杖”者，以《丧服》齐衰不杖者，称大夫適子为妻，故知“齐衰不杖”。所以“不杖”者，父为主，其子不得伸。今世子为妻亦不杖，故云“君为主，子不得伸也”。云“主，言与大夫之適子同，据《丧服》之成文也”者，此解经所以言世子与大夫適子同齐衰，以大夫適子，《丧服》齐衰不杖，有成文，故云据《丧服》之成文也。云“本所以正见父在为妻不杖，於大夫適子者，明大夫以上虽尊，犹为適妇为主”者，言“本”主谓《丧服》本文也。《丧服》若举世子为妻，嫌大夫以下有降，《丧服》若举士子为妻，其士既职卑，本无降理，大夫是尊降之首，恐其为適妇而降，故特显之。<span class="q">○</span>注“祭以”至“卑之”。<span class="q">○</span>正义曰：云“尸服士服”者，谓尸服玄端。若君之先祖为士大夫，则服助祭之服。故《曾子问》云：“尸弁冕而出。”是为君尸，有著弁者，有著冕者。若为先君士尸，则著爵弁，若为先君大夫尸，则著玄冕是也。若大夫士之尸，则服家祭之服。故郑注《士虞记》“尸服，卒者之上服，士玄端”是也。<span class="q">○</span>注“谓父”至“衣物”。<span class="q">○</span>正义曰：知“谓父以罪诛”者，以其尸服士服故也。以其尝为天子诸侯，不可以庶人之礼待之。士是爵之最卑，故服其士服。云“若微子者，不必封其子”者，按《尚书序》云“成王既黜殷，命杀武庚，命微子启代殷后，是择其贤者，不立封纣子”是也。云“祀其先君以礼卒者，尸服天子诸侯之服”者，按《左传》云：“宋祖帝乙。”帝乙是以礼卒者，而宋祀以为祖，明其服天子之服，推此则诸侯亦然。



妇当丧而出，则除之。为父母丧，未练而出则三年，既练而出则巳，未练而反则期，既练而反则遂之。<span class="q">当丧，当舅姑之丧也。出，除丧，绝族也。<span class="q">○</span>为，于伪反，下文“不为”、注“不相为”同。</span>

[疏]“妇当”至“遂之”。<span class="q">○</span>正义曰：此一经明妇人遭丧出入之节。“当丧而出”者，谓正当舅姑之服时，被夫遣出者也。恩情既离，故出即除服也。<span class="q">○</span>“为父母丧，未练而出则三年”者，谓妻自有父母丧时也。女出嫁为父母期，若父母丧未小祥，而妻被夫遣归，值兄弟之小祥，则随兄弟服三年之受。既巳绝夫族，故其情更隆於父母也。故云“则三年”。“既练而出则已”者，巳，止也，若父母丧巳小祥，而女被遣，其期服巳除，今归，虽在三年内，则止，不更反服也。所以然者，若反本服，须随兄弟之节，兄弟小祥之后，无服变节，故女遂止也。<span class="q">○</span>“未练而反则期”者，此谓先有父母丧，而为夫所出，今丧犹未小祥，而夫命巳反，则还夫家，至小祥而除，是依期服也。<span class="q">○</span>“既练而反则遂之”者，若被遣之还家，巳随兄弟小祥，服三年之受，而夫反命之，则犹遂三年乃除，随兄弟故也。



再期之丧，三年也。期之丧，二年也。九月七月之丧，三时也。五月之丧，二时也。三月之丧，一时也。<span class="q">言丧之节，应岁时之气。<span class="q">○</span>应，应对之应。</span>故期而祭，礼也。期而除丧，道也。祭不为除丧也。<span class="q">此谓练祭也。礼：正月存亲，亲亡至今而期，期则宜祭。期，天道一变，哀恻之情益衰，衰则宜除，不相为也。<span class="q">○</span>衰衰，并色追反，下“益衰”同。</span>三年而后葬者，必再祭。其祭之间不同时，而除丧。<span class="q">再祭，练、祥也。间不同时者，当异月也。既祔，明月练而祭，又明月祥而祭，必异月者，以葬与练、祥本异岁，宜异时也。而除丧，已祥则除，不禫。<span class="q">○</span>禫，大感反。</span>大功者主人之丧，有三年者，则必为之再祭。朋友虞、祔而已。<span class="q">谓死者之从父昆弟来为丧主。有三年者，谓妻若子幼少，大功为之再祭，则小功、緦麻为之练祭可也。<span class="q">○</span>必为，于伪反。注“为之”，下注“父为之”，下“为君”皆同。少，诗照反。</span>士妾有子而为之緦，无子则已。<span class="q">士卑，妾无男女，则不服，不别贵贱。</span>

[疏]“再期”至“丧也”。<span class="q">○</span>正义曰：此一节总明遭丧时节除降之义。“故期而祭，礼也”者，孝子之丧亲，应岁时之气，岁序改易，随时凄感，故一期而为练祭，是孝子存亲之心，故云“礼”也。言於礼当然。<span class="q">○</span>“期而除丧，道也”者，言亲终一期，天道故变，哀情益衰，而除说其丧，天道当然。故云“道”也。<span class="q">○</span>“祭不为除丧也”者，言为此练祭，自为存念其亲，不为除丧而设，除丧、祭，自为天道感杀，不为存亲，两事虽同一时，不相为也，故云“祭不为除丧也”。此除丧谓练时除丧也，男子除首绖，女子除要带，与小祥祭同时，不相为也。若至大祥除丧，此除丧亦兼之也。大祥祭除丧，亦与大祥同日，不相为元意各别也。但祭为存亲，除丧为天道之变。庾氏、贺氏并云：“祭为存亲，幽隐难知。除丧事显，其理易识。”恐人疑之祭为除丧而祭，故记者特明之，云“祭不为除丧也”。然祭虽不为除丧，除丧与祭同时，总而言之，练祭、祥祭，亦名除丧也。故下文云：“三年而后葬者，必再祭。其祭之间不同时，而除丧也。”又云“除成丧者，朝服缟冠”。是练祥之祭，总名除丧。<span class="q">○</span>注“礼正”至“为也”。<span class="q">○</span>正义曰：按庄元年三月，夫人孙于齐。《公羊传》云“其言孙于齐何？念母也。正月以存君，念母以首事”是也。<span class="q">○</span>“三年”至“除丧”。<span class="q">○</span>此谓身有事故，不得及时而葬，故三年而后始葬。必再祭者，谓练祥祭也。既三年未葬，尸柩尚存，虽当练祥之月，不可除亲服，故三年葬后，必为此练祥。<span class="q">○</span>“其祭之间不同时”者，练之与祥，本是别年别月。今虽三年之后，不可同一时而祭，当前月练后月祥，故云“不同时”。於练祥之时而除丧，谓练时男子除首绖，妇人除要带，祥时除衰杖。<span class="q">○</span>注“再祭”至“不禫”。<span class="q">○</span>正义曰：“知再祭，练、祥”者，下云：“主人之丧有三年者，则必为之再祭，朋友虞祔而已。”再祭，非虞、祔。又《杂记》云：“三年之丧，则既顈，其练、祥皆行。”故知再祭谓练、祥也。云“既祔，明月练而祭，又明月祥而祭”者，如郑此言，则虞、祔依常礼也。必知虞、祔依常礼者，以经云“必再祭”，恐不为练、祥，故特云“必再祭”，明虞、祔依常礼可知。云“已祥则除，不禫”者，以经直云“必再祭”，故知不禫。禫者本为思念情深，不忍顿除，故有禫也。今既三年始葬，哀情巳极，故不禫也。<span class="q">○</span>“大功”至“而巳”。<span class="q">○</span>此明为人主丧法也。大功，从父兄弟也。“主人之丧”者，谓死者无近亲，而从父昆弟为之主丧，故云主人丧也。“有三年者”，谓死者有妻若子，妻不可为主，而子犹幼少，未能为主，故大功者主之，为之练、祥再祭。<span class="q">○</span>“朋友虞、祔而已”者，朋友疏於大功，不能为练、祥，但为之虞祔而已。然则大功尚为练、祥，则虞、祔亦为之可知。<span class="q">○</span>注“大功”至“可也”。<span class="q">○</span>正义曰：亲重者为之远祭，亲轻者为之近祭。故大功为之祥及练，小功、緦麻为之练，朋友但为之虞、祔也。皇氏云：“死者有三年之亲，大功主者为之练、祥。若死者有期亲，则大功主者为之至练。若死者但有大功，则大功主者至期，小功、緦麻至祔。若又无期，则各依服月数而止。”故《杂记》云：“凡主兄弟之丧，虽疏亦虞之。”谓无三年及期者也。<span class="q">○</span>注“士卑”至“贵贱”。<span class="q">○</span>正义曰：云“不别贵贱”者，大夫贵妾，虽无子犹服之，故《丧服》云：“大夫为贵妾緦。”是别贵贱也。士妾贱，士妾无子则不服，不殊别妾之贵贱。



生不及祖父母、诸父、昆弟，而父税丧，已则否。<span class="q">谓子生於外者也。父以他故居异邦而生己，己不及此亲存时归见之，今其死，於丧服年月巳过乃闻之。父为之服，巳则否者，不责非时之恩於人所不能也，当其时则服。税，读如“无礼则税”之税。税丧者，丧与服不相当之言。<span class="q">○</span>说丧，皇他活反，徐他外反，注及下同。</span>为君之父、母、妻、长子，君巳除丧而后闻丧，则不税。<span class="q">臣之恩轻也，谓卿大夫出聘问，以他故久留。</span>降而在緦、小功者，则税之。<span class="q">谓正亲在齐衰大功者，亲緦小功，不税矣。《曾子问》曰：“小功不税，则是远兄弟，终无服也。”此句补脱误在是，宜承“父税丧，已则否”。<span class="q">○</span>补税，音夺。</span>近臣，君服斯服矣，其馀从而服，不从而税。<span class="q">谓君出朝觐，不时反而不知丧者。近臣，阍寺之属也。其馀，群介、行人、宰、史也。<span class="q">○</span>朝，直遥反。阍音昏。介音界。</span>君虽未知丧，臣服已。<span class="q">从服者，所从虽在外，自若服也。</span>

[疏]“生不”至“不税”。<span class="q">○</span>正义曰：此一节明税服之礼。<span class="q">○</span>“生不及祖父母、诸父、昆弟”者，郑意云：谓父先本国有此诸亲，后或随宦出游，居於他国，更取而生此子。此子生则不及归与本国祖父以下诸亲相识，故云“不及”，谓不及归见也。而“父税丧，已则否”者，若此诸亲死，道路既远，丧年限已竟，而始方闻，父则税之，税之谓追服也。父虽追服，而此子否，故云“已则否”也。所以否者，郑言“不责非时之恩於人所不能也”。若时年未竟，则税服其全服。然已在他国后生，得本国有弟者，谓假令父后又適他国，更取所生之子，则为已弟，故有弟也。王云：“以为计已之生，不及此亲之存，则不税。若此亲未亡之前而已生，则税之也。”又谓：“昆弟为诸父之昆弟也。”刘知、蔡谟等解“生”义与王同，而以“弟”为衍字。庾氏以为已谓死者为昆，则谓已为弟。已不能税昆，则昆亦不能税已。昆弟尚不能相税，则馀疏者不税可知也。此等并非郑义，今所不取。<span class="q">○</span>注“当其”至“之言”。<span class="q">○</span>正义曰：知“当其时则服”者，以税是不相当之言。若服未除，则犹是服内服，故知则服，谓服其全服。按《礼论》云“有服其丧服者”，庾氏以为非也。云“税，读如无礼则税之税”者，按《左传》僖三十三年，“秦师袭郑，过周北门，超乘者三百人。王孙满尚幼，观之，言於王曰：秦师轻而无礼，必败。轻则寡谋，无礼则税”。今读从之也。云“税丧者，丧与服不相当之言”者，税是轻税，或前后不与正时相当，故云“税”也。<span class="q">○</span>“降而在緦、小功者，则税之”，此句广释《檀弓》中曾子所说也。曾子所云“小功不税”，是正小功耳。若本大功以上，降而在緦、小功者，则为税之，本情重故也。<span class="q">○</span>注“此句”至“则否”。<span class="q">○</span>正义曰：郑玄此云，一则为此句应连亲属之下，不应孤在君服中央也。二则若此诸父昆弟在下殇死者，则父亦税之，故知宜承“父税丧，已则否”之下也。<span class="q">○</span>“为君”至“服已”。<span class="q">○</span>正义曰：此一节明臣为君亲税之与否，今各依文解之。<span class="q">○</span>“为君之父母”者，此谓臣出聘不在，而君诸亲丧，而臣后方闻其丧时，若君未除，则从为服之。若君已除，则臣不税之。所以然者，恩轻故也。<span class="q">○</span>“近臣，君服斯服矣”者，曏明臣独行不税，此明贱臣从君出朝觐在外，或遇险阻，不时反国，比反而君诸亲丧，君自税之，而臣之卑近者，则从君服之，非税义也。其馀为臣之贵者，群介、行人、宰、史之属，若君亲服限未除，而君既服之，则臣下亦从而服之也。若限已竟，而君税之，此臣不从君而税。<span class="q">○</span>“君虽未知丧，臣服已”者，此谓君出而臣不随君，而君之亲於本国内丧，君虽未知，而在国之臣即服之也。嫌从君之未服，臣不先服，故明得先服也。<span class="q">○</span>注“从服”至“服也”。<span class="q">○</span>正义曰：若，如也，谓自如寻常，依限著服也。凡从服者，悉然也。