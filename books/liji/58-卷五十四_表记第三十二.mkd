---
title: 卷五十四_表记第三十二
category: 礼记正义
author: 汉·郑玄(注), 唐·孔颖达(疏)
date: 2014-05-26 14:33:22 +0800
permalink: /books/Liji/58.html
layout: book_page
---

<span class="q">陆曰：“郑云：‘以其记君子之德，见於仪表者也。’”</span>

[疏]正义曰：按郑《目录》云：“名曰《表记》者，以其记君子之德，见於仪表。此於《别录》属《通论》。



子言之：“归乎，君子隐而显，不矜而庄，不厉而威，不言而信。”<span class="q">此孔子行应聘诸侯，莫能用己，心厌倦之辞也。矜，谓自尊大也。厉，谓严颜色。<span class="q">○</span>矜，居陵反。应，应对之应。己音纪。厌，於艳反。</span>

[疏]“子言”至“而信”。<span class="q">○</span>正义曰：此一篇总论君子及小人为行之本，并论虞、夏、殷、周质文之异，又论为臣事君之道，各依文解之。称“子言之”，凡有八所。皇氏云：“皆是发端起义，事之头首，记者详之，故称‘子言之’。若於‘子言之’下更广开其事，或曲说其理，则直称‘子曰’。”今检上下体例，或如皇氏之言。今依用之。此一节是孔子应聘诸国，莫能用己，心有厌倦而为此辞。讬之“君子”，所以自明其德。<span class="q">○</span>“归乎”者，於时孔子身在他国，不被任用，故称“归乎”。<span class="q">○</span>“君子隐而显”者，君子身虽幽隐而道德潜通，声名显著，故云“隐而显”也。<span class="q">○</span>“不矜而庄”者，矜，谓自尊大；庄，敬也。言不自尊大而人尊敬也。<span class="q">○</span>“不厉而威”者，常行仁义道德，不自严厉而人威服也。“不言而信”者，不须出言而人体信，以其积德咸通，故所致如此。此皆夫子自道己德而然，但假诸君子。<span class="q">○</span>注“此孔”至“辞也”。<span class="q">○</span>正义曰：知此是“应聘诸侯，莫能用己，心厌倦之辞”者，以发首云“归乎”，是从他国欲归於鲁，犹若《论语》云：“子在陈，称‘归与、归与，吾党之小子’。”云是其不用而辞归也。



子曰：“君子不失足於人，不失色於人，不失口於人。是故君子貌足畏也，色足惮也，言足信也。<span class="q">失，谓失其容止之节也。《玉藻》曰：“足容重，色容庄，口容止。”<span class="q">○</span>惮，大旦反。</span>《甫刑》曰：‘敬忌，而罔有择言在躬。’”<span class="q">《甫刑》，《尚书》篇名。忌之言戒也。言己外敬而心戒慎，则无有可择之言加於身也。</span>

[疏]“子曰”至“在躬”。<span class="q">○</span>正义曰：此一经广明君子之德，亦夫子窃自言也。“不失足於人”者，“足容重”，不失此足之容仪，而作夸毗进退於众人也。<span class="q">○</span>“不失色於人”者，色容须矜庄，不失此色之容仪，而作籧篨戚施於众人也。<span class="q">○</span>“不失口於人”者，口容须安止，不失此口之容仪，而作谄私曲媚於众人也。<span class="q">○</span>“是故”至“足信也”，此皆覆结上文。<span class="q">○</span>“《甫刑》曰：敬忌，而罔有择言在躬”者，《甫刑》，《尚书》篇名《吕刑》也。甫侯为穆王说刑，故称“《甫刑》”。忌，戒也。罔，无也。言己外貌恭敬，心能戒忌，而无有可择去之言在於躬也。今君子之德亦能如此，故引《甫刑》以结之，证君子无可择去之言，则上云“言足信”是也。然则敬之与忌，则是君子貌足畏、色足惮也。



子曰：“裼袭之不相因也，欲民之毋相渎也。”<span class="q">“不相因”者，以其或以裼为敬，或以袭为敬，礼盛者，以袭为敬，执玉龟之属也。礼不盛者，以裼为敬，受享是也。<span class="q">○</span>裼袭，思历反，下音习。毋音无，下同。渎，大木反。</span>子曰：“祭极敬，不继之以乐。朝极辨，不继之以倦。”<span class="q">极，犹尽也。辨，分别政事也。《祭义》曰：“祭之日，乐与哀半。飨之必乐，已至必哀。”<span class="q">○</span>乐音洛，注同，又音岳。朝，直遥反，下注“朝聘”同。倦，本又作勌，其眷反。别，彼列反。已音以。</span>

[疏]“子曰”至“以倦”。<span class="q">○</span>正义曰：以前经云君子“貌足畏，色足惮”，故此经云“毋相渎”，即是可惮之事也。“裼袭之不相因也”者，行礼之时，礼不盛者则露见裼衣，礼盛之时则重袭上服。是行礼初盛则袭衣，礼不盛则裼衣，是裼袭不相因也。若始末恒裼袭，是相因也。其行礼之时，或初袭而后裼，或初裼而后袭，所以然者，欲使人民无相亵渎，使礼相变革也。<span class="q">○</span>注“礼盛”至“是也”。<span class="q">○</span>正义曰：案《聘礼》宾初行聘时则袭，故《聘礼》云“宾袭执圭”是也。至聘讫受享之时，宾裼，奉束帛加璧行享。聘为礼盛，故袭；享为礼不盛，故裼。聘时有玉，故云“执玉”也。《玉藻》曰“执玉龟袭”，故云“之属”也。案行享执璧，璧亦是玉，於时裼衣，而云“以袭执玉龟”者，但享时虽执璧，以璧致享，比聘时执玉为轻，故享虽有璧而裼也。又宾介自相授玉之时，介礼轻，裼而执圭以受宾；宾礼重，则袭而后受圭。是宾之与介，亦裼袭不相因，故《聘礼》云“上介不袭执圭，屈缫授宾，宾袭执圭”是也。<span class="q">○</span>“子曰：祭极敬，不继之以乐。朝极辨，不继之以倦”。<span class="q">○</span>正义曰：以前经“毋相渎”，故此经明行敬之时，不可以乐、倦也。极，尽也。言祭祀极尽於敬，不可以终末继之以乐而不敬，言朝礼极尽於分别政事，不可以终末继之以解惓而不分别也。<span class="q">○</span>注“祭义”至“必哀”。<span class="q">○</span>正义曰：引之者，证明此经不可继之以乐之事也。



子曰：“君子慎以辟祸，笃以不揜，恭以远耻。”<span class="q">笃，厚也。揜，犹困迫也。<span class="q">○</span>辟音避。揜，於检反。远，于万反。</span>

[疏]“子曰”至“远耻”。<span class="q">○</span>正义曰：“慎以辟祸”者，言君子恒须谨慎以辟祸患也。“笃以不揜”者，笃，厚也；揜，谓困迫也。言君子笃厚行於善道，不使揜而而被困迫也。言“恭以远耻”者，又能恭敬而远耻辱也。



子曰：“君子庄敬日强，安肆日偷。<span class="q">肆，犹放恣也。偷，苟且也。肆或为“亵”。<span class="q">○</span>日强，上人实反，下同；下其良反。肆音四。偷，他侯反，注同。恣，咨嗣反。</span>君子不以一日使其躬儳焉如不终日。”<span class="q">“儳焉”，可轻贱之貌也。“如不终日”，言人而无礼，死无时。<span class="q">○</span>儳，徐在鉴反，又仕鉴反，轻贱貌。</span>子曰：“齐戒以事鬼神，择日月以见君，恐民之不敬也。”<span class="q">“择日月以见君”，谓臣在邑竟者。<span class="q">○</span>齐，侧皆反。见，贤遍反，注同。竟音境。</span>子曰：“狎侮，死焉而不畏也。”<span class="q">忕於无敬心也。<span class="q">○</span>狎，下甲反，习也。侮，亡甫反。忕，时世反，又时设反。</span>

[疏]“子曰”至“畏也”。<span class="q">○</span>正义曰：此经又广明恭敬之事，言君子之人，恒能庄敬，故德业日强。<span class="q">○</span>“安肆日偷”者，肆，谓放恣；偷，谓苟且。言小人安乐放恣，则其情性日为苟且。经不云“小人”，文不具也。<span class="q">○</span>“君子不以一日使其躬儳焉如不终日”者，儳，可轻贱之貌。言君子则常行善道，不以一日之间使其身儳焉可轻贱，如小人不能终竟一日也。言不得长久也。若小人恒为无礼，使其身可轻贱，死期促近，不能终竟一日也。<span class="q">○</span>注“择日月以见君，谓臣在邑竟者”。<span class="q">○</span>正义曰：知者，以其经云“择日月以见君”，若朝廷之臣则每日朝君，何得云“择日月”？据此故知邑竟，或择日出使在外，或食邑别都，见君之时，须“择日月”也。<span class="q">○</span>“子曰：狎侮，死焉而不畏也”。<span class="q">○</span>正义曰：前经明君子恒能行恭敬，此明小人唯好狎侮。言小人递相轻狎，侮慢相侵，虽有死焉祸害而不知畏惧也，以其“忕於无敬心”故也。言数为无恭敬之心，好相狎侮，故至於死焉而不知畏惧也。



子曰：“无辞不相接也，无礼不相见也，欲民之毋相亵也。<span class="q">辞，所以通情也。礼，谓挚也。《春秋传》曰：古者诸侯有朝聘之事，“号辞必称先君以相接”也。<span class="q">○</span>亵，息列反。挚音至，本亦作贽。</span>《易》曰：‘初筮告，再三渎，渎则不告。’”<span class="q">渎之言亵也。<span class="q">○</span>筮市制反。三息暂反。又如字。</span>

[疏]“子曰”至“不告”。<span class="q">○</span>正义曰：前明小人狎侮至於死亡。此明君子无相亵渎。<span class="q">○</span>“无辞不相接”者，言朝聘会聚之时，必有言辞以通情意。若无言辞，则不得相交接也。<span class="q">○</span>“无礼不相见”者，礼，谓贽币也，贽币所以示己情。若无贽币之礼，不得相见，所以然者，欲民之无相亵渎也。<span class="q">○</span>“《易》曰：初筮告，再三渎，渎则不告”者，此《易·蒙》卦辞。《蒙》卦，坎下艮上，“艮”为山，“坎”为水，山下出泉，是物之蒙昧童蒙之象也。筮，问也。言童蒙初来问师，师则告之。若再三来问，是为亵渎。问既亵渎，师则不复告之。引者，证无相亵渎之义也。



子言之：“仁者，天下之表也；义者，天下之制也；报者，天下之利也。”<span class="q">报，谓礼也。礼尚往来。</span>子曰：“以德报德，则民有所劝；以怨报怨，则民有所惩。<span class="q">惩，谓创艾。<span class="q">○</span>惩，直陵反。创，初亮反，又初良反。乂或又作艾，鱼废反，皇鱼盖反。</span>《诗》曰：‘无言不雠，无德不报。’<span class="q">雠，犹答也。<span class="q">○</span>雠音酬。</span>《大甲》曰：‘民非后，无能胥以宁。后非民，无以辟四方。’”<span class="q">大甲，汤孙也。《书》以名篇。胥，相也。民非君，不能以相安。<span class="q">○</span>大音泰，下注同。无能胥以宁，《尚书》作“罔克胥匡以生”。辟音璧，君也。</span>子曰：“以德报怨，则宽身之仁也；以怨报德，则刑戮之民也。”<span class="q">宽，犹爱也，爱身以息怨非礼之正也。仁，亦当言“民”声之误。<span class="q">○</span>戮音六，本又或作“僇”，音同。</span>子曰：“无欲而好仁者，无畏而恶不仁者，天下一人而已矣。是故君子议道自己，而置法以民。”<span class="q">“一人而已”，喻少也。“自己”，自尽己所能行。<span class="q">○</span>好，乎报反。恶，乌路反。</span>子曰：“仁有三，与仁同功而异情。<span class="q">三，谓安仁也，利仁也，强仁也。利仁、强仁，功虽与安仁者同，本情则异。<span class="q">○</span>强，其两反。下文同。</span>与仁同功，其仁未可知也。与仁同过，然后其仁可知也。仁者安仁，知者利仁，畏罪者强仁。<span class="q">功者，人所贪也。过者，人所辟也。在过之中，非其本情者，或有悔者焉。<span class="q">○</span>知者音智。辟音避。</span>仁者右也，道者左也；仁者人也，道者义也。<span class="q">“右也”，“左也”，言相须而成也，“人也”，谓施以人恩也。“义也”，谓断以事宜也。《春秋传》曰：“执未有言舍之者，此其言舍之何？仁之也。”<span class="q">○</span>断，丁乱反。</span>於仁者薄於义，亲而不尊。厚於义者薄於仁，尊而不亲。<span class="q">言仁义并行者也。仁多则人亲之，义多则人尊之。</span>道有至义有考，至道以王，义道以霸，考道以为无失。”<span class="q">此读当言道有至有义有考，字脱一有“耳”。“有至”，谓兼仁义者。“有义”，则无仁矣。“有考”，考，成也，能取仁义之一成之，以不失於人，非性也。<span class="q">○</span>道有至义，依注读为“道有至有义”。王，于况反。脱音夺。</span>

[疏]“子言”至“无失”。<span class="q">○</span>正义曰：此一节总明仁义之事，各随文解之。以其与上别端，故更称“子言之”。<span class="q">○</span>“仁者天下之表也”，表谓仪表，言仁恩是行之盛极，故为天下之仪表也。<span class="q">○</span>“义者天下之制也”，义，宜也；制谓裁断。既使物各得其宜，是能裁断於事也。<span class="q">○</span>“报者天下之利也”者，报谓礼也。礼尚往来，相反报物得其利，故云“天下之利也”。<span class="q">○</span>“诗曰：无言不雠，无德不报”者，此《诗·大雅·抑》之篇，剌厉王之诗。引之者，证经“相报”之义。<span class="q">○</span>“大甲曰：民非后，无能胥以宁，后非民，无以辟四方”者，此《尚书·大甲》之篇。大甲，汤孙，大丁之子。汤崩，大甲立。伊尹作书训之，故云“大甲后君也”。胥，相也。伊尹言民若无君，无能相匡正以自安居也。君若无民，无以君领四方。引之者，证君之与民，上下各以其事相报，是相报答之义也，故引以结之。<span class="q">○</span>“子曰：以德报怨，则宽身之仁也”，言“子曰”者，广明以礼相报之义。“宽身之仁”者，若以直报怨，是礼之当也。今“以德报怨”，但是宽爱己身之民，欲苟息祸患，非礼之正也。<span class="q">○</span>“以怨报德，则刑戮之民也”者，礼当“以德报德”，今“以怨报德”，其人凶恶，是合刑戮之民也。<span class="q">○</span>“子曰无欲而好仁”者，自此以下，广明仁道。凡仁道有三，一是安仁，二是利仁，三是强仁。此明安仁之事。安仁者，无所畏恶，而自安仁道。凡人好仁，皆有所欲。今无有所求欲而自好仁道。<span class="q">○</span>“无畏而恶不仁”者，凡人憎恶不仁，皆有所畏，始恶不仁。今无有所畏而能恶不仁者。<span class="q">○</span>“天下一人而已矣”者，言无欲好仁，无畏恶不仁，虽天下之人，广能行此者，但有一人而已喻其少也。<span class="q">○</span>“是故君子议道自已”者，好仁之法，须恩惠及人，当恕己而行，故君子谋议道理，先自已而始。<span class="q">○</span>“置法以民”者，己所能行，乃施於人，故云“置法以民”。言从己而始，乃可以施置法度於它人。<span class="q">○</span>“子曰：仁有三，与仁同功而异情”，此明仁道有三，其功虽同，其情则异，以终能泛爱，其功同也。一则无所求为而安静行仁，一则规求其利而行仁，一则畏惧於罪而行仁，是“异情”也。<span class="q">○</span>“与仁同功，其仁未可知也”者，此一经申明同功异情之事。三者之仁，其功俱是，泛施博爱，其事一种，是未可知也。<span class="q">○</span>“与仁同过，然后其仁可知也”者，过，谓利之与害。若遭遇利害之事，其行仁之情则可知也。<span class="q">○</span>“仁者安仁”者，此明三者可知之事，若天性仁者，非关利害而安仁也。<span class="q">○</span>“知者利仁”者，若有知谋者，贪利而行仁，有利则行，无利则止，非本情也。<span class="q">○</span>“畏罪者强仁”者，若畏惧於罪者，自强行仁，望免离於罪。若无所畏，则不能行仁也。<span class="q">○</span>“仁者右也，道者左也”，此经明仁义相须，若手之左右。仁恩者，若人之右手，右手是用之便也，仁恩亦行之急也。<span class="q">○</span>“道者左也”，道是履蹈而行，比仁恩稍劣，故为左也。<span class="q">○</span>“仁者人也”，言仁恩之道，以人情相爱偶也。<span class="q">○</span>“道者义也”，义，宜也。凡可履蹈而行者，必断割得宜，然后可履蹈，故云“道者义也”。<span class="q">○</span>注“人也”至“人也”。<span class="q">○</span>正义曰：“人也，谓施以人恩也”，解经中“仁者人也”。仁，谓施以人恩，言施人以恩，正谓意相爱偶人也。云“义也，谓断以事宜也”，谓裁断其理，使合事宜，故可履蹈而行，是“道者义也”。引《春秋传》者，此成十六年《公羊传》文。案彼称晋人执季孙行父，舍之于招丘。传云：“执未有言舍之者，此其言舍之何？仁也。”传称春秋诸侯执大夫，经不书“舍”。此执行父言“舍之招丘”何？欲人爱此行父，故特言“舍之”。引之者，证人是人偶相存爱之义也。<span class="q">○</span>“道有至义有考”者，如注所云，当云“道有至有义有考”，“义”上脱一“有”字。言道之所用“有至”，一也。“至”，谓兼行仁义，行之至极，故云“有至”。“有义”，二也。谓仁义之中，唯有义无仁，故云“有义”。“有考”，三也。考，成也。谓於仁义之中，或取仁，或取义之一事，勉力成之，非本性也。<span class="q">○</span>“至道以王”者，既能兼行仁义，至极可以王有天下，故云“至道以王”。<span class="q">○</span>“义道以霸”者，直能断决，若齐桓、晋文以甲兵断割，可以霸於诸侯，故云“义道以霸”也。<span class="q">○</span>“考道以为无失”者，既於仁义之中，随取其一而成之以道，不违於理，故云“考道以为无失摇辈。<span class="q">○</span>注“有至”至“性也”。<span class="q">○</span>正义曰：知“有至，谓兼仁义”者，此经云“至道以王”，故《穀梁传》云“仁义归往曰王”，是王有仁义也。又案：前经“道者义也”，是唯义与道。此经云“道有至有义有考”，是一道之内兼有三种，与前经不同者。但道之为义，取开通履蹈而行，兼包大小精粗。若大而言之，则天道造化，自然之理，谓之为道。则《老子》云：“道可道，非常道。”则自然造化虚无之谓也。若小而言之，凡人才艺，亦谓之为道。是道无定分，随大小异言，皆是开通於物，其身履蹈而行也。云“考，成也”，《尔雅·释诂》文也。云“能取仁义之一成之，以不失於人”者，以“考道”劣於“至道”，又劣於义，但能於仁义之中随其一能成就之，“不失於人”，谓於人不失也。云“非性也”者，言考道勉强而行以成就之，非是天性自然所禀者。然则至道、义道，天性有之也。



子言之：“仁有数，义有长短小大。中心憯怛，爱人之仁也。率法而强之，资仁者也。<span class="q">资，取也。数，与长短小大互言之耳。性仁义者，其数长大。取仁义者，其数短小。<span class="q">○</span>数，所住反。憯，七惑反。怛，丹葛反。</span>《诗》云；‘丰水有芑，武王岂不仕。诒厥孙谋，以燕翼子。武王烝哉！’数世之人也。<span class="q">芑，枸檵也。仕之言事也。诒，遗也。燕，安也。烝，君也。言武王岂不念天下之事乎，如丰水之有芑矣，乃遗其后世之子孙以善谋，以安翼其子也。君哉武王，美之也。<span class="q">○</span>丰，芳弓反。芑音起。诒，以之反。烝，之承反。数，色主反。枸本亦作苟。檵音计。遗，于季反，下同。</span>《国风》曰：‘我今不阅，皇恤我后。’终身之仁也。”<span class="q">阅，犹容也。皇，暇也。恤，忧也。言我今尚恐不能自容，何暇忧我后之人乎。<span class="q">○</span>“我今”，《毛诗》作“我躬”。阅音悦。</span>

[疏]“子言”至“仁也”。<span class="q">○</span>正义曰：自此以下至“不称其服”，更广明仁义之道，又显中心外貌内外相称，故更称“子言之”。<span class="q">○</span>“仁有数”者，行仁之道有度数多少也。<span class="q">○</span>“义有长短小大”者，言义之为体，有长有短，有小有大。言仁有数，则义亦有数。义言长短小大，则仁亦有长短小大，互言之也。若天性仁义者，则其数长而大。若强取仁义而行者，则其数短而小。长谓国祚久远，大谓覆养广多，短谓世位浅促，小谓所施狭近也。<span class="q">○</span>“中心憯怛，爱人之仁也”，此明性有仁者，以天性自仁，故中心凄憯伤怛，怜爱於人，故云“爱人之仁也”。<span class="q">○</span>“率法而强之，资仁者也”，此明取仁者。率，循也。资，取也。率循善法，自强行之，非是天性，直取仁道行之者也。<span class="q">○</span>“《诗》云：丰水有芑，武王岂不仕”者，证天性之仁其数长。所引《诗》者，《大雅·文王有声》之篇，美武王之德，言丰水自然有芑，喻武王之身自然有天下之事，故云“武王岂不仕”。仕之言事也。言武王岂不念天下之事乎，犹如丰水岂无此芑乎。<span class="q">○</span>“诒厥孙谋”者，诒，遗也；厥，其也；孙，谓子孙；谋，谓善谋。言武王能遗其子孙以美善之谋，谓伐纣定天下，以王业遗於子孙。<span class="q">○</span>“以燕翼子”者，燕，安也；翼，助也。言武王能安助其子孙也。<span class="q">○</span>“武王烝哉”者，烝，君也。言武王有为君之德哉。<span class="q">○</span>“数世之仁”者，以武王行仁，遗及子孙，是仁之所及其数长也。<span class="q">○</span>“《国风》曰：我今不阅，皇恤我后”，此引《国风》者，明取仁义者，其数短也。所引《诗》者，是《邶风·谷风》之篇。妇人被夫弃绝，初忧子孙困苦，还自悔之。云“我今不阅”，阅，容也。言我今尚不能自容，被夫放弃。<span class="q">○</span>“皇恤我后”者，皇，暇也；恤，忧也。言我有何閒暇能忧我后世子孙之人乎。引之者，证取仁而行主，唯在我当身之主，何暇能忧及后世，是“终身之仁也”。唯望终竟一身，是其数短也。前文云“仁有数，义有长短小大”，仁义并言，此独说“仁”者，以仁事为重，故举仁言之，则其“义”可知也。<span class="q">○</span>注“芑枸”至“之也”。<span class="q">○</span>正义曰：“芑，枸檵”，《尔雅·释木》文。孙炎云：“则今枸芑也。”云“乃遗其后世之子孙以善谋”者，孙，谓子孙也。云“以安翼其子也”者，翼，助也。谓以王业保安翼助其子孙。案《诗笺》以“诒”为“传”，以“孙”为“顺”，以“翼”为“敬”，言传其所顺天下之谋，以安其敬事之子孙，谓使其长行之也。与此乖者，引《诗》断章。此经云数世之仁，故以为子孙而翼成之也。



子曰：“仁之为器重，其为道远，举者莫能胜也，行者莫能致也。取数多者，仁也。夫勉於仁者，不亦难乎？<span class="q">“取数多”，言计天下之道，仁居其多。<span class="q">○</span>胜音升。数，色住反。</span>是故君子以义度人，则难为人。以人望人，则贤者可知已矣。”<span class="q">言以先王成法拟度人则难中也，当以时人相比方耳。<span class="q">○</span>度，待洛反，注同。拟，鱼起反。中，丁仲反。</span>子曰：“中心安仁者，天下一人而已矣。《大雅》曰：‘德輶如毛，民鲜克举之。我仪图之，惟仲山甫举之，爱莫助之。’<span class="q">輶，轻也。鲜，罕也。仪，匹也。图，谋也。爱，犹惜也。言德之轻如毛耳，人皆以为重，罕能举行之者。作此《诗》者，周宣王之大臣也。言我之匹谋之，仲山甫则能举行之，美之也。惜乎时人无能助之者，言贤者少。<span class="q">○</span>輶音酉，一音由。鲜，息浅反，注及下并同。</span>《小雅》曰：‘高山仰止，景行行止。’”<span class="q">仰高勤行者，仁之次也。景，明也。有明行者，谓古贤圣也。<span class="q">○</span>仰止，本或作“仰之”。景行，下孟反，注“明行”同。行止，《诗》作“行之”。</span>子曰：“《诗》之好仁如此。乡道而行，中道而废，忘身之老也，不知年数之不足也。俛焉日有孳孳，毙而后已。”<span class="q">废，喻力极罢顿不能复行则止也。俛焉，勤劳之貌。毙，仆也，<span class="q">○</span>好，呼报反，下同。乡，许亮反。数，色住反。强，其两反，一本作俛，音勉，本或作儳，非也。孳音兹。毙音币，仆也，本又作弊。已音以。罢音皮。顿如字，又徒困反。复，扶又反。仆，蒲北反，又音赴。</span>子曰：“仁之难成久矣，人人失其所好。<span class="q">言仁道不成，人所由不得其志。</span>故仁者之过，易辞也。”<span class="q">辞犹解说也。仁者恭俭，虽有过，不为甚矣。唯圣人无过。<span class="q">○</span>易，以豉反，下同。解，古买反，徐又音蟹。</span>子曰：“恭近礼，俭近仁，信近情，敬让以行。此虽有过，其不甚矣。夫恭寡过，情可信，俭易容也。以此失之者，不亦鲜乎？<span class="q">言罕以此失之。<span class="q">○</span>近，附近之近。下同。</span>《诗》曰：‘温温恭人，惟德之基。’”子曰：“仁之难成久矣，惟君子能之。<span class="q">言能成人道者少也。</span>是故君子不以其所能者病人，不以人之所不能者愧人。<span class="q">病、愧，谓罪咎之。<span class="q">○</span>咎，其九反。</span>是故圣人之制行也，不制以己，使民有所劝勉愧耻，以行其言。<span class="q">以中人为制，则贤者“劝勉”，不及者“愧耻”，圣人之言乃行也。<span class="q">○</span>甫行，下孟反。己音纪。</span>礼以节之，信以结之，容貌以文之，衣服以移之，朋友以极之，欲民之有壹也。<span class="q">移，读如“禾氾移”之“移”，移，犹广大也。极，致也。壹，谓专心於善。<span class="q">○</span>移，昌氏反，注“氾移之移”、“移犹大也”同，徐又怡耆反，一音以示反。氾，芳剑反。</span>《小雅》曰：‘不愧于人，不畏于天。’<span class="q">言人有所行，当惭怖於天人也。<span class="q">○</span>怖，普故反。</span>是故君子服其服，则文以君子之容；有其容，则文以君子之辞；遂其辞，则实以君子之德。<span class="q">遂，犹成也。</span>是故君子耻服其服而无其容，耻有其容而无其辞，耻有其辞而无其德，耻有其德而无其行。<span class="q">“无其行”，谓不行其德。</span>是故君子衰绖则有哀色，端冕则有敬色甲胄则有不可辱之色。<span class="q">言色称其服也。<span class="q">○</span>衰，七雷反。绖，田节反。胄，直又反。</span>《诗》云：‘惟鹈在梁，不濡其翼。彼记之子，不称其服。’”<span class="q">鹈，鹈胡，污泽也。污泽善居泥水之中。在鱼原以不濡污其翼为才，如君子以称其服为有德。<span class="q">○</span>鹈音啼。鹈，鹈胡，音徒兮反，一名淘河。濡，而朱反。记，徐纪吏反。污泽一音乌，下又作洿，一音化故反。濡污，污辱之污。</span>

[疏]“子曰”至“其服”。<span class="q">○</span>此一节广明仁，故言“子曰”。<span class="q">○</span>“仁之为器重”者，仁是爱养，非贤圣不能行，故言“为器重”。<span class="q">○</span>“其为道远”者，以广博覆物，是为道广远也。<span class="q">○</span>“举者莫能胜也，行者莫能致也”，据凡庸，於仁不能胜致也。<span class="q">○</span>“取数多者仁也”，言於万种善事之中，论利益於物，取数最多者是仁也。言仁恩於善事之中，利益最多也。<span class="q">○</span>“夫勉於仁者，不亦难乎”，言仁为爱养，行之不易，故勉力行仁者不亦难乎，言其难也。<span class="q">○</span>“是故君子以义度人，则难为人者”，义，宜也。言在上君子，以先王之义拟度於人，欲使人必行先王成法，则难可为人，言人难中於古法也。<span class="q">○</span>“以人望人，则贤者可知已矣”者，望，比也。言以今世人道比望於古人，能合於今世事者，则是贤人也。若不能合於今世事者，则非贤人也，故云“则贤者可知已矣”。“已矣”，语助也。此明仁道不可以古义责人，当以时事拟人，是仁恩之心。<span class="q">○</span>“子曰：中心安仁者，天下一人而已矣”，言中心安静行仁，是天性仁者，天下之间唯一人而已矣，言少也。<span class="q">○</span>“《大雅》曰：德輶如毛，民鲜克举之。我仪图之”，引《诗·大雅·烝民》之篇，以明行仁者少也。“德輶如毛，民鲜克举之”者，此诗美宣王之大臣仲山甫也。輶，轻也。鲜，罕也。克，能也。言德之轻，易举如毛然，民尚以为重，罕能举而行之也。“我仪图之”者，仪，匹也；图，谋也。诗人言我与伦匹共图谋能举行之也。<span class="q">○</span>“雅仲山甫举之，爱莫助之”者，爱，惜也。言唯有仲山甫能举行其德，可惜乎无人能助行之者。记人引此者，证中心安仁者少，亦无人能行之，言贤者少也。<span class="q">○</span>注“輶，轻也。图，谋也”。<span class="q">○</span>正义曰：“輶，轻也”，《尔雅·释言》文。“图，谋也”，《释诂》文。<span class="q">○</span>“《小雅》曰：高山仰止，景行行止”者，此《小雅》剌幽王之《诗·车舝》之篇。言幽王若能脩德如高山，则天下之人瞻仰之。若幽王有景明之行，则天下之人仰行之。引之者，证古昔贤圣能行仁道，则后世之人瞻仰慕行也。<span class="q">○</span>“子曰：诗之好仁如此”者，言高山景行，瞻仰慕行，是好爱仁德如此之甚也。<span class="q">○</span>“乡道而行，中道而废”者，言好仁之甚，乡仁道而行，在於中道，力之罢极而始休废之也。<span class="q">○</span>“忘身之老也，不知年数之不足也”，言行仁勤急，忘己身之衰老，不自觉知年数之不足，言己虽年老，谓为数浅少，不复盈足，犹行仁不止。<span class="q">○</span>“俛焉日有孳孳，毙而后已”者，言形貌俛俛焉，勤劳行仁，每日恒有孳孳，唯力之毙仆而后已止，言行仁之道深也。熊氏云：“‘俛焉’，谓前儳焉可轻贱。”以为字同而注异。熊氏之说非也。<span class="q">○</span>“子曰：仁之难成久矣”，言仁道难成，非始今日，其来久矣。<span class="q">○</span>“人人失其所好”者，人人，谓天下众人。由仁道不成，天下众人皆失其所爱好之事，若有仁道，人皆得其所爱好之事。所爱好者，是吉庆福祥也。<span class="q">○</span>注“言仁”至“其志”。<span class="q">○</span>正义曰：言“仁道不成”，解“仁之难成久”矣。云“人所由不得其志”，解经“人人失其所好”。由仁道不成，无所依恃，民人由此不得其志意之所好，多有祸害。若仁道成，人皆得所原也。“故仁者之过遥蹔辞也”者，以仁是善行，故仁者有过，其恶不甚，易可以言辞解说也。此谓取仁行者，故有过耳。其圣人天性仁者，全无过也。子曰：“恭近礼，礼主於敬。”故恭近於礼。<span class="q">○</span>“俭近仁”者，以俭不费用，无害於物，故“近仁”也。<span class="q">○</span>“信近情”者，信，谓言语信实，故“近情”也。<span class="q">○</span>“夫恭寡过”者，恒能恭敬，故寡少於过也。<span class="q">○</span>“情可信”者，以情示人，故“可信”也。<span class="q">○</span>“俭易容也”者，以俭则寡求，故“易容”也。<span class="q">○</span>“《诗》云：温温恭人，惟德之基”者，此《大雅·抑》之篇，剌厉王之诗。言颜色温温和柔恭敬之人，惟能为德之基也。引之者，结上文恭近，其过寡少，是为德之基也。<span class="q">○</span>“是故君子不以其所能者病人”者，谓不以己之所能使他人必能，若他人不能则为困病，是不以所能之事病困於人也。<span class="q">○</span>“不以人之所不能者愧人”者，谓他人力所不能，必欲使之能行，若他人之所不能则以为愧耻，故不以人之所不能耻愧困苦於人。若能如此，亦仁者之行也。<span class="q">○</span>“是故圣人之制行也，不制以己”者，言圣人之制法立行，不造制以己之所能，谓不将己之所能以为制法，恐凡人不能行也。<span class="q">○</span>“使民有所劝勉愧耻，以行其言”者，既不制以己之所能，但制以中人之行，使得可行，则民有所自劝勉，不能者自怀愧耻。如此则民得以行其圣人之言也。<span class="q">○</span>“衣服以移之”者，言圣人用中礼而作法，故制以礼信容貌，又用衣服移大之，使之尊严也。<span class="q">○</span>“朋友以极之”者，谓朋友相劝励，以极致於道也。<span class="q">○</span>“欲民之有壹也”者，壹谓专壹於善道，所以为此教化者，欲使民人专心壹意於善道也。<span class="q">○</span>“《小雅》曰：不愧于人，不畏于天者”，此《诗·何人斯》之篇，是苏公剌责暴公。暴公谗谮於己，是不愧惭於人，不畏惧於天。引之者，言人之行，当须愧於人，畏於天也。<span class="q">○</span>“遂其辞，则实以君子之德”者，遂，犹成也；实，犹充也。言君子既成其文辞，则当充实之以君子之德也。<span class="q">○</span>“耻有其德，而无其行”者，德在於内，行接於外。内既有德，当须以德行之於外，以接於人民。若有德无行，是君子所耻，故云“耻有其德而无其行”也。<span class="q">○</span>“《诗》云：惟鹈在梁，不濡其翼”者，此《诗·曹风·候人》之篇，剌曹共公之诗。鹈是污泽也，言鹈在鱼梁之上，能不濡湿其翼，以其为善，犹如君子在朝，能称可其服，亦为善。“彼记之子，不称其服”者，记是语辞。言彼曹朝小人之子，内无其德，不能称可其在外之服。引之者，以前经言君子内外皆须相称，故引此诗结之。<span class="q">○</span>注“鹈鹈”至“有德”。<span class="q">○</span>正义曰：“鹈，污泽”，《尔雅·释鸟》文。郭景纯云：“今之鹈鹕也，好群飞，沈於水，食鱼，故名‘污泽’，俗呼之为‘淘河’也。”云“以不濡污其翼为才”者，言凡鸟居水中，必濡湿其翼。今鹈鹕在水中，独能不濡其翼，故为才。案《诗》注云：“鹈鸟在梁，可谓不濡其翼乎？”言必濡其翼也，犹如小人在位，必辱其职。与此乖者，《注》礼在前，注《诗》在后，故所注不同也。



子言之：“君子之所谓义者，贵贱皆有事於天下，天子亲耕，粢盛秬鬯以事上帝，故诸侯勤以辅事於天子。”<span class="q">言无事而居位食禄，是“不义而富且贵”。<span class="q">○</span>粢盛音咨。杜预云：“黍稷曰粢，在器曰盛。”秬音巨，黑黍。鬯，敕亮反，香酒也。</span>子曰：“下之事上也，虽有庇民之大德，不敢有君民之心，仁之厚也。<span class="q">庇，覆也。无“君民之心”，是思不出其位。<span class="q">○</span>庇，必利反，徐方至反，又音秘。</span>是故君子恭俭以求役仁，信让以求役礼，不自尚其事，不自尊其身，俭於位而寡於欲，让於贤，卑己而尊人，小心而畏义，求以事君。<span class="q">役之言为也。“求以事君”者，欲成其忠臣之名也。</span>得之自是，不得自是，以听天命。<span class="q">言不易道徼禄利也。<span class="q">○</span>易音亦。侥，古尧反。</span>《诗》云：‘莫莫葛藟，施于条枚。凯弟君子，求福不回。’<span class="q">凯，乐也。弟，易也。言乐易之君子，其求福修德以俟之，不为回邪之行要之，如葛藟之延蔓於条枚，是其性也。<span class="q">○</span>藟音诔，力水反。施，以豉反。条枚，亡回反。《毛诗传》云：“枝曰条，幹曰枚。”凯，本亦作恺，又作岂，同开待反，后放此。弟如字，本又作悌，音同，注及下皆同。乐音洛，下同。易，以豉反，下同。邪，似嗟反，曲也。行，下孟反，下至下文“行之浮於名也”及注皆同。要，一遥反。蔓音万。</span>其舜、禹、文王、周公之谓与？有君民之大德，有事君之小心。<span class="q">言此德当不回也。<span class="q">○</span>与音馀。</span>《诗》云：‘惟此文王，小心翼翼。昭事上帝，聿怀多福。厥德不回，以受方国。’”<span class="q">昭，明也。上帝，天也。聿，述也。怀，至也。言述行上帝德，以至於多福也。方，四方也。受四方之国，谓王天下。<span class="q">○</span>聿，尹必反。谓，王于况反。</span>子曰：“先王谥以尊名，节以壹惠，耻名之浮於行也。<span class="q">谥者行之迹也。名者谓声誉也。言先王论行以为谥。“以尊名”者，使声誉可得而尊信也。壹读为一。惠犹善也。言声誉虽有众多者，即以其行一大善者为谥耳。在上曰“浮”。君子勤行成功，声誉逾行是所耻。<span class="q">○</span>谥音示。</span>是故君子不自大其事，不自尚其功，以求处情。过行弗率，以求处厚。彰人之善，而美人之功，以求下贤。<span class="q">率，循也。行过不复循行，犹不二过。<span class="q">○</span>下，户嫁反。复，扶又反。</span>是故君子虽自卑而民敬尊之。”<span class="q">言谦者所以成行立德。</span>子曰：“后稷，天下之为烈也，岂一手一足哉。”<span class="q">烈，业也。言后稷造稼穑，天下世以为业。“岂一手一足”，喻用之者多无数也。</span>唯欲行之，浮於名也，故自谓便人。”<span class="q">亦言其谦也。辟仁圣之名，云自便习於此事之人耳。<span class="q">○</span>行，下孟反。便，婢面反，又婢绵反，注同。辟音避。</span>

[疏]“子言”至“便人”。<span class="q">○</span>正义曰：此一节明天子以下，各有其事；又明舜、禹、文王、周公之德，皆能上事天帝，下庇四方。事异於上，故记者详之，又称“子言之”也。<span class="q">○</span>“天子亲耕，粢盛秬鬯以事上帝”者，天子事上帝，诸侯事天子，是贵贱皆有事於天子。案《小宰》注云：“天地大神，至尊不祼。”此祭上帝有秬鬯者，凡鬯有二，若和之以郁，谓之郁鬯，“郁人”所掌是也。祭宗庙而灌也，若不和郁，谓之秬鬯，“鬯人”所掌是也。谓五齐之酒，以秬鬯为之，以芬芳调畅，故言“秬鬯”，故得以事上帝。《大宗伯》云“莅玉鬯”者，谓享大鬼也。《棫朴》诗云“奉璋峨峨”者，谓据祭宗庙也，故与此不同也。<span class="q">○</span>“是故君子恭俭以求役仁”，“君子”，有仁德至诚之君子。言君子既有庇民大德，又自谦退不敢有君民之心，是仁爱深厚。以此之故，君子恭敬节俭，以求施为仁道也。役，为也。言以此求施为仁道也。<span class="q">○</span>“信让以求役礼”者，谓信实退让，以求施为於礼也。<span class="q">○</span>“得之自是，不得自是”者，“得之”，谓得利禄也，言虽得利禄，自行其为是之道。若不得利禄，亦自行其为是之道。言不问得之与失，恒行其是，而不行非也。<span class="q">○</span>“以听天命”者，言不苟易其道也。<span class="q">○</span>“《诗》云：莫莫葛藟，施于条枚”者，此《诗·大雅·旱麓》之篇，美文王之诗。言文王之兴，依约先祖，莫莫然如葛藟之蔓草，延施于条枚之木，犹如子孙之兴，亦由先祖而德盛也。<span class="q">○</span>“凯弟君子，求福不回”者，凯，乐也；弟，易也。言大王、王季乐易之君子求福，不为回邪之行。引之者，证君子以听天命，虽求福禄，不为邪僻之行。今以为葛藟“施於条枚”，是其性也。君子求福，不为回邪，亦是其性。引断章取义，故与《诗》文不同也。“其舜、禹、文王、周公之谓与”者，此是凯弟君子求福不回邪之谓与？以其虽有庇民之大德，恒有事君之小心，常能畏惧，是不回也。<span class="q">○</span>“诗云：惟此文王，小心翼翼。昭事上帝，聿怀多福”者，此《诗·大雅·大明》之篇，美文王之诗，言文王，小心翼翼。以昭明道德，尊事上帝。聿，述也。怀，至也。言文王述行上帝之德，以受众多之福。<span class="q">○</span>“厥德不回，以受方国”者，其德不有回邪，故受四方众国为天子也。引之者，证上“求福不回”也。<span class="q">○</span>“子曰先王谥以尊名”，以前经论君子“求福不回”，此一节广明君子名行相副、卑己尊人之义。“谥以尊名”者，谥谓谥号，名谓声誉。言人身死之后，累列生时之行迹作谥号者，以尊敬生前之声名，可得传於后世。<span class="q">○</span>“节以一惠”者，言为谥之时，善行虽多，但限节以一个善惠以为谥也。<span class="q">○</span>“耻名之浮於行也”者，所以善行既多，但取一事为谥者，耻善名之多，浮过於行，忠行不副於名，所以减众书之名，但取一事之善为谥也。<span class="q">○</span>“是故君子不自大其事，不自尚其功，以求处情”者，大，谓夸大。既不欲行过於名，故不自夸大其所为之事，不自加尚其所为之功名。所以不“大”、“尚”者，以求处情实，不欲虚为矫节也。<span class="q">○</span>“过行弗率，以求处厚”者，率，循也。若有过失之行，不复循而行之，即脩改以求处其仁厚之道。过失即改，以求处其厚也。<span class="q">○</span>注“壹读为一。惠犹善也。言声誉虽有”至“逾行所耻”。<span class="q">○</span>正义曰：上一是齐一，下一是数之一、二也。今经文为大一之字，郑恐是均同之理，故读为小一，取一个善名而为谥耳。<span class="q">○</span>云“在上曰浮”者，言物在水上称浮如浮云。云“君子勤行成功，声誉逾行是所耻”者，言君子之人，唯寝默勤行成功，不自彰伐。若使声誉逾越於行，是君子所耻也。<span class="q">○</span>“子曰：后稷，天下之为烈也，岂一手一足哉”，以上经君子取名浮於行，故此经名后稷，证名不可过行也。言后稷虽有大业，不自谓圣人，而称“便人”。“后稷，天下之为烈”者，言后稷周之始祖，有播殖之功。烈，业也。言天下之人，并将为业。“岂一手一足哉”者，言后稷之功，岂止一人之手，一人之足而用之哉。言用之者多，天下皆是也。<span class="q">○</span>“唯欲行之，浮於名也，故自谓便人”者，言后稷唯欲得实行过於虚名，故自谓便於稼穑之人，不自谓己之仁圣也。



子言之：“君子之所谓仁者，其难乎？《诗》云：‘凯弟君子，民之父母。’凯以强教之，弟以说安之。乐而毋荒，有礼而亲，威庄而安，孝慈而敬，使民有父之尊，有母之亲。如此而后可以为民父母矣。非至德其孰能如此乎？<span class="q">“有父之尊，有母之亲”，谓其尊亲己如父母。<span class="q">○</span>强，其良反，徐其两反，说音悦。毋荒音无。</span>

[疏]“子言”至“此乎”。<span class="q">○</span>正义曰：此以下至“不胜其文”，更广明仁道，又显尊亲之异，并论虞、夏、商、周质文不等。今各随文解之。<span class="q">○</span>“仁者其难乎”，言行仁之道，其甚难乎为之不易。<span class="q">○</span>“诗云：凯弟君子，民之父母”者，言仁道为难，若有仁行可以为民之父母。此《诗·大雅·泂酌》之篇，戒成王之诗也。凯，乐也。弟，易也。言使民乐易之君子，则得为民之父母，言不易也。<span class="q">○</span>“凯以强教之，弟以说安之”，孔子既引《诗》，又释“凯”、“弟”之义。凯，乐也。言君子初以仁政化下，使人乐仰，自强不息，是“凯以强教之”。弟，谓逊弟。言以逊弟之道下化於民，民皆说豫而康安，是“弟以说安之”也。<span class="q">○</span>“乐而毋荒，有礼而亲”者，乐失於荒，礼失於疏，言明君教下为乐而毋荒，有礼而相亲也。“威庄而安，孝慈而敬”者，凡矜庄者，失在危惧；孝慈者，失在慢易。今明君临下，威严矜庄而民安也，孝顺慈爱而民敬也。<span class="q">○</span>“使民有父之尊，有母之亲”者，以有威庄，故“有父之尊”，言尊之如父。以有孝慈，故“有母之亲”，言亲之如母也。<span class="q">○</span>“非至德其孰能如此乎”者，言若非至德之君，其谁能使民如此，言仁道难也。



今父之亲子也，亲贤而下无能。母之亲子也，贤则亲之，无能则怜之。母亲而不尊，父尊而不亲。水之於民也，亲而不尊。火尊而不亲。土之於民也，亲而不尊。天尊而不亲命。之於民也，亲而不尊。鬼尊而不亲。”<span class="q">或见尊或见亲，以其严与恩所尚异也。命，谓四时政令，所以教民勤事也。鬼，谓四时祭祀，所以训民事君也。<span class="q">○</span>怜，力田反。</span>

[疏]“今父”至“不亲”。<span class="q">○</span>正义曰：此明尊亲之异，父母不同。“今父之亲子也，亲贤而下无能”者，言父之於子，若见贤者则亲爱之，若见无能者则下贱之，以父立於义，分别善恶也。<span class="q">○</span>“母之亲子也，贤则亲之，无能则怜之”者，言母之於子，见贤则亲爱之，见其子无能则怜爱之，母以恩爱，不能分别善恶故也。<span class="q">○</span>“水之於民也，亲而不尊”者，水沐浴人多用，故“亲而不尊”。<span class="q">○</span>“火尊而不亲”者，火须离之，近则伤害人。不须轻近，故“尊而不亲”。<span class="q">○</span>“土之於民也，亲而不尊”者，土能生物载养，於人是亲也。於人为近，人所居处，遂“不尊”也。<span class="q">○</span>“天尊而不亲”者，天有雷霆日月，震耀杀戮，是尊也，而体高远，是“不亲”也。<span class="q">○</span>“命之於民也，亲而不尊”者，谓人君教命随四时以教於人，欲人生厚，是亲也。附近於民，使民勤事，是“不尊”。<span class="q">○</span>“鬼尊而不亲”者，鬼，谓鬼神。神道严敬，降人祸福，是尊也。人神道隔，无形可见，是“不亲”也。



子曰：“夏道尊命，事鬼敬神而远之，近人而忠焉。先禄而后威，先赏而后罚，亲而不尊。<span class="q">远鬼神、近人，谓外宗庙，内朝廷。<span class="q">○</span>远，于万反，注及下同。近，附近之近，注及下同。朝，直遥反，下同。</span>其民之敝，憃而愚，乔而野，朴而不文。<span class="q">以本不困於刑罚，少诈谖也。敝，谓政教衰失之时也。<span class="q">○</span>憃，伤容反，徐昌容反，范阳江反，又丁绛反，《字林》音丑降反，丑凶反。乔音骄。朴，普角反。谖，况袁反，诈也，忘之也。</span>

[疏]“子曰”至“不文”。<span class="q">○</span>正义曰：此一节明夏道“亲而不尊”之义。<span class="q">○</span>“夏道尊命”言夏之为政之道，尊重四时政教之命，使人劝事乐功也。<span class="q">○</span>“事鬼敬神而远之，近人而忠焉”者，宗庙在外，是“远鬼神”也。朝廷在内，是“近人”也。以忠恕养於民，是“忠焉”也。所为如此，是“亲而不尊”也。<span class="q">○</span>“其民之敝憃而愚”者，敝，谓其后世政教衰败时。夏家后世政教败时，民皆憃愚。所以然者，昔时恒先禄后，罚则民皆承宽裕，无浇诡也。情既不浇诡，至於衰末，犹不知避严刑峻法，如憃愚也。<span class="q">○</span>“乔而野”者，亦因昔时宽裕忠恕，至末世民犹骄野如淳朴之时也。<span class="q">○</span>“朴而不文”者，淳时民皆质朴，不竞文华。至乱时犹承奉之亦然也。<span class="q">○</span>注“以本不困於刑罚，少诈谖也”。<span class="q">○</span>正义曰：以夏尚仁恩，其民不困苦於刑罚，及其衰末，犹有先世遗风，少有诈伪谖妄。《尔雅·释训》云：“萲、谖，忘也。”则忘字“亡”下著“心”。今与诈相对，则谖是诈之义，当“亡”下著“女”也。



“殷人尊神，率民以事神，先鬼而后礼，先罚而后赏，尊而不亲。<span class="q">先鬼后礼，谓内宗庙，外朝廷也。礼者，君臣朝会，凡以挚交接相施予。<span class="q">○</span>以挚音至。相施，始至反，下文同。</span>其民之敝，荡而不静，胜而无耻。<span class="q">以本忕於鬼神虚无之事，令其心放荡无所定，困於刑罚，苟胜免而无耻也。《月令》曰：“无作淫巧，以荡上心。”<span class="q">○</span>胜而，始证反。忕音誓，与上“忕於”同。令其，力呈反。巧，苦教反，又如字。</span>

[疏]“殷人”至“无耻”。<span class="q">○</span>正义曰：此一节明殷代“尊而不亲”之事。尚虚无之事，故“率民以事神”。<span class="q">○</span>“先罚而后赏”者，案：襄二十六年《左传》云：“赏以春夏，罚以秋冬。”又《月令》云：“春行夏赏，秋冬行刑。”与此违者，彼谓王者大体一岁之中法天道生杀，故春夏赏，秋冬刑。此《记》所云，谓赏罚同时所行，夏则先赏后罚，殷则先罚后赏，其民之敝荡而不静者，以其本尚虚无之事，尊敬鬼神，至其末世敝失，其民放荡不能安静也。<span class="q">○</span>“胜而无耻”者，由本“困於刑罚”，但得“苟胜”，无以惭耻。<span class="q">○</span>注云“先鬼而后礼，谓内宗庙，外朝廷也”。<span class="q">○</span>正义曰：以夏、周人“敬鬼神而远之，近人而忠焉”，“外宗庙，内朝廷”。以此反之，则殷人先鬼后礼，是“内宗庙，外朝廷”也。<span class="q">○</span>注“以本忕於鬼神虚无之事，令其心放荡无所定”。<span class="q">○</span>正义曰：忕，串也，习也。贵尚习鬼神，鬼神无体，故云“虚无之事”。以为事不在实，故心放荡无所定也。



“周人尊礼尚施，事鬼敬神而远之，近人而忠焉。其赏罚用爵列，亲而不尊。<span class="q">“赏罚用爵列”，以尊卑为差。</span>其民之敝，利而巧，文而不惭，贼而蔽。”<span class="q">以本数交接以言辞，尊卑多狱讼。<span class="q">○</span>蔽，毕世反，又音弊。数，色角反。</span>

[疏]“周人”至“而敝”。<span class="q">○</span>此明周代“亲而不尊”之事。<span class="q">○</span>“尊礼尚施”者，谓尊重礼之往来之法，贵尚施惠之事也。<span class="q">○</span>“其赏罚用爵列”者，既不先赏后罚，亦不先罚后赏，唯用爵列尊卑，或赏或罚也。<span class="q">○</span>“其民之敝，利而巧，文而不惭”者，以其尚礼本数交接往来，故便利机巧，多文辞而无惭愧之心也。<span class="q">○</span>“贼而蔽”者，以本为治之时，上下有序，至其敝末，尊卑错失，为饶狱讼，共相贼害而困蔽。以其礼失於烦，故致然也。“夏道尊命”，至“殷人尊神”，“周人尊礼”，三代所尊不同者，案《元命包》云：“三王有失，故立三教以相变。夏人之立教以忠，其失野，故救野莫若敬。殷人之立教以敬，其失鬼，救鬼莫若文。周人之立教以文，其失荡，故救荡莫若忠。”如此循环，周则复始，穷则相承，此亦三王之道，故三代不同也。



子曰：“夏道未渎辞，不求备、不大望於民，民未厌其亲。殷人未渎礼，而求备於民。周人强民，未渎神，而赏爵刑罚穷矣。”<span class="q">“未渎辞”者，谓时王不尚辞，民不亵为也。“不求备、不大望”，言其政宽，贡税轻也。“强民”，言承殷难变之敝也。“赏爵刑罚穷矣”，言其繁文备设。<span class="q">○</span>厌，於艳反。强，其两反，注同。税，申锐反。</span>

[疏]“子曰”至“穷矣”。<span class="q">○</span>上明三代亲尊有异，此经更明三代治民有异之事。<span class="q">○</span>“未渎辞”者，渎谓亵渎，辞谓言辞。夏时为政之道，未亵渎於言辞。君既不尚辞，民亦不为，故言“未渎辞”。夏言“未渎辞”，则殷渎辞也。<span class="q">○</span>“不求备、不大望於民”者，求备，谓每事徵求，皆令备足。大望，谓赋税既重，大所责望於民。夏代不然，故云“不求备、不大望於民”也。<span class="q">○</span>“民未厌其亲”者，以上“不求备、不大望於民”，民无困苦，故未厌其上下相亲之心也。<span class="q">○</span>“殷人未渎礼，而求备於民”者，以殷承夏后，虽已亵渎言辞，仍未亵渎於礼，言君臣上下，於礼事简略，不亵渎也。殷言“未渎礼”，则周渎礼矣。<span class="q">○</span>“而求备於民？渎者，言殷不如夏宽，每事求备於民，亦大望於民也。<span class="q">○</span>“周人强民”，以周承殷后，遭纣衰乱，风俗顽凶，故周人设教，强劝人以礼义，亦比夏、殷多此一句也。<span class="q">○</span>“未渎神”者，言周治太平之时，虽已渎於礼，犹未亵渎鬼神，祭天地宗庙诸神，尚有时限，未亵渎也。则周衰之后，而渎神也。<span class="q">○</span>“而赏爵刑罚穷矣”者，以周人贵礼，礼尚往来交接，故赏爵、刑罚之事，穷极烦多。



子曰：“虞、夏之道，寡怨於民。殷、周之道，不胜其敝。”<span class="q">胜，犹任也。言殷、周极文，民无耻而巧利，后世之政难复。<span class="q">○</span>胜音升，注同。敝音弊。任，如金反。复音伏。</span>子曰：“虞、夏之质，殷、周之文至矣。<span class="q">言后有王者，其作质、文，不能易之。<span class="q">○</span>易音亦。</span>虞、夏之文，不胜其质。殷、周之质，不胜其文。”<span class="q">言王者相变，质、文各有所多。<span class="q">○</span>胜，世证反，又音升。</span>子言之曰：“后世虽有作者，虞帝弗可及也已矣。君天下，生无私，死不厚其子，子民如父母，有憯怛之爱，有忠利之教，亲而尊，安而敬，威而爱，富而有礼，惠而能散。其君子尊仁畏义，耻费轻实，忠而不犯，义而顺，文而静，宽而有辨。<span class="q">“死不厚其子”，言既不传位，又无以丰饶於诸臣也。“耻费”，不为辞费出空言也。实，谓财货也。辨，别也，犹宽而栗也。静，或为“情”。<span class="q">○</span>憯，七感反。怛，旦达反。费，芳贵反，注同。传，文专反。别，彼列反，下“不别”同。</span>《甫刑》曰：‘德威惟威，德明惟明。’非虞帝，其孰能如此乎？”<span class="q">德所威则人皆畏之，言服罪也。德所明则人皆尊宠之，言得人也。<span class="q">○</span>曰音越。威如字，威畏也，读者亦依《尚书》音畏也。</span>

[疏]“子曰”至“此乎”。<span class="q">○</span>正义曰：此一节总明虞、夏、商、周四代质、文之异。<span class="q">○</span>“虞夏之道，寡怨於民”，以其政宽，故“寡怨於民”，言民怨尚少。“殷周之道，不胜其敝”者，以殷、周文烦，失在苛碎，故其民不堪胜敝败也。不言无怨，而言“寡怨於民”者，天地之大，犹有所憾，如冬寒夏雨，民犹怨之，如圣人之德，无善不包，人犹怨之，是不备也。如舜，寡怨於民也。<span class="q">○</span>“子曰：虞夏之质，殷周之文至矣”者，至，谓至极也。言虞、夏为质，殷、周为文，并已至极矣。纵令后王为质，不能过於虞、夏；后王为文，亦不能过於殷、周，是至极矣。<span class="q">○</span>“虞夏之文，不胜其质”者，言虞、夏之时，虽有其文，但文少而质多，故文不胜於质。“殷周之质，不胜其文”者，言殷、周虽有其质，亦质少而文多，故“不胜其文”。然案《三正记》云：“文质再而后始。”则虞质夏文，殷质周文。而云“虞夏之质，殷周之文”者，夏家虽文，比殷家之文犹质。殷家虽质，比夏家之质犹文於夏。故夏虽有文，同虞之质，殷虽有质，同周之文。<span class="q">○</span>“子言之曰：后世虽有作者，虞帝不可及也”。<span class="q">○</span>正义曰：以上经论虞、夏、商、周，此特明虞帝之美已矣者，言后世之君，虽有作其善政者，而比於虞帝，不可齐及之也。<span class="q">○</span>“君天下，生无私”者，明虞帝之德，后世虽作，不可及。言舜为天下序爵，必以德而不用私也。<span class="q">○</span>“死不厚其子”者，厚，谓丰厚。既不传位，又不以财物丰厚於其子，故云“不厚其子”。“子”，谓商均也。<span class="q">○</span>“子民如父母”者，子，谓子爱於民，如父母爱子也。<span class="q">○</span>“有憯怛之爱”者，言爱民之志，有凄憯恻怛，言舜天性自仁，故怜爱於人。“有忠利之教”者，言有忠恕利益之教也。<span class="q">○</span>“亲而尊”者，有母之亲，有父之尊。<span class="q">○</span>“安而敬”者，体安而能敬，敬，即前“威庄而安”也。<span class="q">○</span>“威而爱”者，有威而又有爱也。<span class="q">○</span>“富而有礼”者，富，有四海而不骄，是“有礼”也。<span class="q">○</span>“惠而能散”者，施惠得所，为能散也。<span class="q">○</span>“其君子尊仁畏义”者，“其君子”，谓虞朝之臣也。君圣臣贤，是由舜而得然也，若民有仁者则尊之，有义者则畏之。<span class="q">○</span>“耻费轻实”者，费，辞费也。言而不行，谓之“辞费”也。言必履而行之，是耻於辞费也。“轻实”者，实，财货也。贵人而贱禄，是轻财也。<span class="q">○</span>“忠而不犯”者，尽心於君，是其忠也；无违政教，是不犯也。<span class="q">○</span>“义而顺”者，至极君臣之义而不悖德，是“义而顺”也。<span class="q">○</span>“文而静”者，臣皆有文章，而又清净。“宽而有辨”者，辨，别也。臣之效舜之宽容，治政不慢而有分别也。<span class="q">○</span>“《甫刑》曰：德威惟威，德明惟明”，引之者，所以结舜德也。下“威”训“畏”，下“明”训“尊”。言舜之道德，欲威惧於人，则在下之民惟畏惧之，故云“德威惟威”。“德明惟明”者，谓舜以德标明善人，惟能得善人，惟天下之人皆所以尊重之。<span class="q">○</span>“非虞帝，其孰能如此乎”者，如上之事不是虞帝，其谁人能得如此乎？案今《尚书》之篇，以明尧德，而云“虞帝”者，言虞帝亦能如是，且记者断章而为义也。



子言之：“事君先资其言，拜自献其身，以成其信。<span class="q">资，谋也。献，犹进也。言臣事君，必先谋定其言，乃后亲进为君言也。</span>是故君有责於其臣，臣有死於其言，故其受禄不诬，其受罪益寡。”<span class="q">“死其言”者，竭力於其所言之事，死而不负。於事不信曰诬。<span class="q">○</span>诬音无。</span>

[疏]“子言”至“益寡”。<span class="q">○</span>正义曰：此一节至“辞欲巧”，广明君子事君之道，又明君子为行，须内外相副。今各随文解之。<span class="q">○</span>“事君先资其言”者，言臣欲见君，必须先谋度其言，言定然后见也。<span class="q">○</span>“拜自献其身”者，献，进也。为谋既定，乃拜见自进其身也。“以成其信”者，谓先谋后见，成其言之信实。<span class="q">○</span>“是故君有责於臣，臣有死於其言”者，以其先谋，乃可见君，故君有责於其臣，臣当竭力守节，死於其所言也。<span class="q">○</span>“故其受禄不诬，其受罪益寡”者，以其言善乃受禄，是受禄不诬罔也。顺死其言，以竭臣力，是受罪益寡少也。



子曰：“事君，大言入则望大利，小言入则望小利。<span class="q">大言，可以立大事也。小言，可以立小事也。入，为君受之。利，禄赏也。入，或为“人”。<span class="q">○</span>为君，于伪反。</span>故君子不以小言受大禄，不以大言受小禄。<span class="q">言臣受禄，各用其德能也。</span>《易》曰：‘不家食吉。’”<span class="q">此《大畜·彖》辞也。《彖》曰：“不家食吉，养贤也。”言君有大畜积，不与家食之而已。必以禄贤者，贤有大小，禄有多少。<span class="q">○</span>畜，敕六反，下同。彖，吐乱反。</span>

[疏]“子曰”至“食吉”。<span class="q">○</span>正义曰：此一节广事君之道，依言大小而受禄。<span class="q">○</span>“大言入则望大利”者，入，犹受也。利，禄也。大言，谓立大事之言，进入於君，君所受纳，如此乃望大禄。<span class="q">○</span>“小言入则望小利”者，小言，谓立小事之言。小言进入受於君，则唯望小利也。<span class="q">○</span>“故君子不以小言受大禄，不以大言受小禄”，言臣禄各以其德能相称。若小言受大禄则臣滥，若大言受小禄则君重财而薄德也。<span class="q">○</span>“《易》曰：不家食吉”，此《大畜》卦辞也。案：《易·大畜》：“利贞，不家食吉，利涉大川。”“不家食吉”者，言君有大畜积，不唯与家人食之而已，当与贤人食之，故得吉。此《大畜》，乾下艮上之卦，注云：“自九三至上九，有颐象居外，是不家食吉，而养贤。”引之者，证君有禄而养贤，贤有大小，故禄亦有多少。



子曰：“事君不下达，不尚辞，非其人弗自。<span class="q">“不下达”，不以私事自通於君也。“不尚辞”，不多出浮华之言也。“弗自”，不身与相亲。</span>《小雅》曰：‘靖共尔位，正直是与。神之听之，式穀以女。’”<span class="q">靖，治也。尔，女也。式，用也。穀，禄也。言敬治女位之职事，正直之人乃与为伦友，神听女之所为，用禄与女。<span class="q">○</span>共音恭，本亦作恭，同。女音汝，注同。</span>

[疏]“子曰”至“以女”。<span class="q">○</span>此一节广明臣之事君，当以正直之道。“不下达”者，不以在下细碎小事通达於君。<span class="q">○</span>“不尚辞”者，不贵尚浮华之言辞。“非其人弗自”者，非其好人，不身自与之相亲。<span class="q">○</span>“《小雅》曰：靖共尔位，正直是与”，此《诗·小雅·小明》之篇，刺幽王之诗。大夫悔仕乱世，戒其未仕者，云“靖共尔位”。靖，谋也。共，具也。言明君靖谋共具尔之爵位，有正直之德者，於是与也。<span class="q">○</span>“神之听之，式穀以女”者，式，用也；穀，善也；以，用也。言神明听聆女德，君若用其善人，则当用女也。《诗》之本文如此，今记者断章取义，证明非善人不德与之相亲。靖，治也。尔，女也。言为女之道，治理恭敬女之职位；若见正直善人，於是与之为朋友，如此则神明听聆女之所为。穀，禄也。用此福禄，以与女也。



子曰：“事君远而谏，则讇也；近而不谏，则尸利也。”<span class="q">尸，谓不知人事无辞让也。<span class="q">○</span>讇，本亦作谄，敕捡反。</span>子曰：“迩臣守和，宰正百官，大臣虑四方。”<span class="q">迩，近也。和，谓调和君事者也。齐景公曰：唯据与我和。宰，冢宰也。冢宰主治百官。</span>子曰：“事君欲谏不欲陈。<span class="q">陈，谓言其过於外也。</span>《诗》云：‘心乎爱矣，瑕不谓矣。中心藏之，何日忘之？’”<span class="q">瑕之言胡也。谓，犹告也。<span class="q">○</span>藏如字，郑解《诗》作“藏”，云“善也”。</span>

[疏]“子曰”至“忘之”。<span class="q">○</span>此一节明臣事君谏诤之道。“远而谏则讇也”者，若与君疏远，强欲谏诤，则是讇佞之人，望欲自达也。<span class="q">○</span>“近而不谏，则尸利也”者，若亲近於君而不谏，则似如尸之受利禄也。祭祀之尸，无言辞而受享祭时，犹似近臣不谏，不知人事，无辞让之心，如尸之受利然也。<span class="q">○</span>“子曰迩臣守和”者，迩，近也；和，谓调和。言亲近之臣，献可替否，毗辅赞助於君，守其调和之事也。<span class="q">○</span>“宰正百官”者，宰，谓冢宰；正，治百官。<span class="q">○</span>“大臣虑四方”者，谓二伯州牧之等，谋虑四方。此大臣亦兼冢宰，但冢宰居於中，故言“正百官”耳。<span class="q">○</span>“《诗》云：心乎爱矣，瑕不谓矣”，此《小雅·隰桑》之篇，剌幽王之诗。君子在野，诗人念之，云心乎爱此君子矣。瑕，远也。谓，勤也。言念此君子远离，此不勤乎，言近於勤矣，终当念之。<span class="q">○</span>“中心藏之，何日忘之”者，藏，善也。言中心善此君子，何日忘此君子矣。《诗》之本文如此，今记人所引此，云心乎爱此君子矣。瑕之言胡，胡，何也。谓，犹告也。言何不以事告谏於君矣。“中心藏之”，与《诗》文同。王肃以为“藏，善”，郑亦然也。皇氏以为人臣中心包藏君恶，不欲乡人陈之，非其义也。凡谏者，若常谏之时，天子诤臣七人，诸侯五人，大夫三人。唯大臣得谏，若岁初则贵贱皆得谏也，故襄十四年《左传》师旷对晋侯云：“自王以下，各有父兄子弟，以补察其政。史为书，瞽为诗，工诵箴谏，大夫规诲，士传言，庶人谤，商旅于市，百工献艺。”《国语》又云：“天下听政公卿，至於列士献诗，瞽献典，史献书，师箴，瞍赋，矇诵，百工谏，庶人传语，近臣尽规。”此皆孟春之月，上下皆谏，故传引《夏书》曰每岁孟春，“遒人以木铎徇於路”是也。



子曰：“事君难进而易退，则位有序。易进而难退，则乱也。<span class="q">乱，谓贤否不别。<span class="q">○</span>易，以豉反，下及注“易绝”同。</span>故君子三揖而进，一辞而退，以远乱也。”<span class="q">进难者，为主人之择己也。退速者，为君子之倦也。<span class="q">○</span>远，于万反。为主人，于为反，下同。</span>子曰：“事君三违而不出竟，则利禄也。人虽曰‘不要’，吾弗信也。”<span class="q">违，犹去也。“利禄”，言为贪禄留也。臣以道去君，至於三而不遂去，是贪禄，必以其强与君要也。<span class="q">○</span>竟音境。要，於遥反，注同。言为，于伪反。强，其良反，旧其两反。</span>子曰：“事君慎始而敬终。”<span class="q">轻交易绝，君子所耻。</span>子曰：“事君可贵可贱，可富可贫，可生可杀，而不可使为乱。”<span class="q">乱，谓违废事君之礼。</span>

[疏]“子曰”至“为乱”。<span class="q">○</span>此明臣事君，亦当使贤与不贤分别之事。<span class="q">○</span>“难进”，谓君择己，易退谓君厌己。<span class="q">○</span>“则位有序”者，谓贤愚别也。<span class="q">○</span>“则乱”者，谓贤愚不别也。<span class="q">○</span>“子曰：事君慎始而敬终”者，慎，谓谨慎以尽忠，是“慎始”也。终，谓终竟择善为朋友。<span class="q">○</span>“子曰事君可贵可贱”者，言事君可使之贵，可使之贱，可使之富，可使之贫，可使之生，可使之死，但不可使为乱也。乱，谓废事君之礼也。熊氏以为“可杀”者，谓臣可杀君，引《春秋》杀君称君，君无道。此非辞也。



子曰：“事君，军旅不辟难，朝廷不辞贱。<span class="q">言尚忠且谦也。<span class="q">○</span>辟音避。难，乃旦反。朝，直遥反。</span>处其位而不履其事，则乱也。<span class="q">履，犹行也。</span>故君使其臣，得志则慎虑而从之。否则孰虑而从之。终事而退，臣之厚也。<span class="q">使，谓使之聘问、师役之属也。“慎虑而从之”者，此己志也，欲其心有成也。否，谓非己志也，“孰虑而从之”，又计於已利害也。“终事而退”，非己志者，事成则去也。事，或为“身”。<span class="q">○</span>慎字，本亦作古昚字。</span>《易》曰：‘不事王侯，高尚其事。’”<span class="q">言臣致仕而去，不复事君也，君犹高尚其所为之事，言尊大其成功也。<span class="q">○</span>复，扶又反。</span>

[疏]“子曰”至“其事”。<span class="q">○</span>此广明为臣事君之礼。<span class="q">○</span>“军旅不辟难”者，谓使之在军旅之中，不辟危亡之难也。<span class="q">○</span>“朝廷不辞贱”者，谓在朝廷之中，不得辞其卑贱之所也。<span class="q">○</span>“处其位而不履其事，则乱也”，履，行也。谓臣处其位而不行其事，则近乱也。<span class="q">○</span>“故君使其臣，得志则慎虑而从之”者，既必无辟，故有此以下事也。使之，谓聘问、师役之事。得志，谓君使臣当己才。虽当己才，犹宜谨慎思虑，从君之命而行之，必使成功也。<span class="q">○</span>“否则孰虑而从之”者，否，谓君所使之事非己本才也。虽非已本才而君命无择，则弥孰思虑而从行之。<span class="q">○</span>“终事而退”者，终事，谓事毕也。既本非己才，而幸得终竟，竟即辞而退也。<span class="q">○</span>“臣之厚也”者，得志及不得志，并从而无违，是臣行之笃厚也。<span class="q">○</span>“《易》曰：不事王侯，高尚其事”者，此《易·蛊卦》上九爻辞，案：《易·蛊卦》，巽下艮上，上九艮爻，艮为山，辰在戌，得乾气父老之象，是臣之致事也，故“不事王侯”。是不得事君，君犹高尚其所为之事。引之者，证臣之事君，终事而退，是臣之厚重也。<span class="q">○</span>注“使谓”至“去也”。<span class="q">○</span>正义曰：知“使谓聘问、师役”者，以经云“慎虑而从之”，又云“孰虑而从之”，谓随从其事，故知出使在外也。云“慎虑而从之者，此己志也，欲其必有成也”者，所以谨慎思虑，而从就此事者，是己之思虑所及，欲其必有成功，故须“慎虑”也。云“否谓非己志也，孰虑而从之，又计於己利害也”者，谓此事非本己志，当孰须思虑计谋此事於我已身利之与害。若於己为利，当勤力为之。若於己害，亦须为之，不得辞也。云“终事而退，非己志者，事成则去也”者，若元是己志，其事虽成，犹须为之，不可即退。若此事元非己志，为君暂使，己事成之后，则当退也。



子曰：“唯天子受命于天，士受命于君。<span class="q">言皆有所受，不敢专也。“唯”，当为“虽”字之误也。<span class="q">○</span>唯天子，唯音虽，出注。</span>故君命顺，则臣有顺命；君命逆，则臣有逆命。<span class="q">言臣受顺则行顺，受逆则行逆，如其所受於君，则为君不易矣。<span class="q">○</span>易，以豉反。</span>《诗》曰：‘鹊之姜姜，鹑之贲贲。人之无良，我以为君。’”<span class="q">姜姜、贲贲，争斗恶貌也。良，善也。言我以恶人为君，亦使我恶如大鸟“姜姜”於上，小鸟“贲贲”於下。<span class="q">○</span>鹊，《字林》作鹊，《说文》作鹊，音七略反。姜，居良反。鹑，士伦反。贲音奔，注同。</span>

[疏]“子曰”至“为君”。<span class="q">○</span>此节明臣事君不敢专辄，又明君之出命不可不慎。为与上更端，故言“子曰”。<span class="q">○</span>“唯天子受命於天”者，“唯”，当为“虽”，虽天子之尊，不敢自专，犹须受命於天然后行也。<span class="q">○</span>“《诗》曰：鹊之姜姜”者，此《诗·鄘风·鹑之奔奔》篇，剌宣姜之诗。其诗之意，以宣姜通於公子顽，母与子淫，鹑、鹊之不若，故剌之。云鹊自匹偶“姜姜”然，鹑自匹偶“贲贲”然，各当有匹。今宣姜与公子顽私通，不如鹑、鹊也。<span class="q">○</span>“人之无良，我以为君”者，人，谓宣姜，无良善之行，我君惠公反以此为小君。此经引《诗》断章，言君有逆命，似大鸟“姜姜”争斗於上，小鸟“贲贲”亦争斗於下，谓君无良善，我等万民以恶人为君也。



子曰：“君子不以辞尽人。<span class="q">不见人之言语，则以为善，言其馀行或时恶也。<span class="q">○</span>行，下孟反，下文并注同。</span>故天下有道，则行有枝叶；天下无道，则辞有枝叶。<span class="q">“行有枝叶”，所以益德也。言有枝叶，是众虚华也。枝叶依幹而生，言行亦由礼出。</span>是故君子於有丧者之侧，不能赙焉，则不问其所费。於有病者之侧，不能馈焉，则不问其所欲。有客不能馆，则不问其所舍。<span class="q">皆辟有言而无其实。<span class="q">○</span>赙音附。费，芳贵反。馈，其位反。辟音避。</span>故君子之接如水，小人之接如醴。君子淡以成，小人甘以坏。<span class="q">水相得，合而已。酒醴相得，则败。淡，无酸酢少味也。接，或为“交”。<span class="q">○</span>醴，徐音礼。淡，大敢反，又大暂反，徐徒阚反，注同。酸，悉官反。酢，七故反。</span>《小雅》曰：‘盗言孔甘，乱是用餤。’”<span class="q">盗，贼也。孔，甚也。餤，进也。<span class="q">○</span>餤音谈，徐本作监，以占反。</span>

[疏]“子曰”至“用餤”。<span class="q">○</span>前明事君之道，此明君子之行，不可虚用其辞。以事殊於上，故言“子曰”。<span class="q">○</span>“君子不以辞尽人”者，皆君子与人之交，必须验行，不得以其言辞之善，则谓行之尽善。或发言善而行恶也。<span class="q">○</span>“故天下有道，则行有枝叶”者，言有道之世，则依礼所行，外馀有美好，犹如树幹之外，更有枝叶也。<span class="q">○</span>“天下无道，则辞有枝叶”者，无道之世，人皆无礼，行不诚实，但言辞虚美，如树幹之外，而更有枝叶也。<span class="q">○</span>“是故君子於有丧者之侧，不能赙焉，则不问其所费”者，此经皆有言无实，戒其不得虚言也。<span class="q">○</span>“君子之接如水”者，言君子相接，不用虚言，如两水相交寻合而已。<span class="q">○</span>“小人之接如醴”者，小人以虚辞相饰，如似酒醴相合，必致败坏。<span class="q">○</span>“君子淡以成，小人甘以坏”者，水相合为江河，酒醴相合而久乃败坏也。<span class="q">○</span>“《小雅》曰：盗言孔甘，乱是用餤”者，此《巧言》之篇，剌幽王之诗。孔，甚也。餤，进也。言盗贼小人，其言甚美，幽王信之，祸乱用是进益。引之者，证小人“甘以坏”。



子曰：“君子不以口誉人，则民作忠。<span class="q">誉，绳也。<span class="q">○</span>誉音馀，注同。绳，市升反。《左传》以“绳”为“誉”。</span>故君子问人之寒则衣之，问人之饥则食之，称人之美则爵之。<span class="q">皆为有言不可以无实。<span class="q">○</span>衣，於既反。食音嗣。为，于伪反。</span>《国风》曰：‘心之忧矣，於我归说。’”<span class="q">欲归其所说忠信之人也。<span class="q">○</span>说音悦，又始锐反，注同。</span>

[疏]“子曰”至“归说”。所以前经君子不用虚言，故此经明言当以实，其事稍殊，故言“子曰”。<span class="q">○</span>注“誉，绳也”。<span class="q">○</span>正义曰：言绳可以度量於物，凡口誉於人，先须付度，亦量之於心，故以“誉”为“绳”也。案庄十四年《左传》云：“蔡侯绳息妫以语楚子。”杜注云：“绳，誉也。”绳既训为“誉”，誉亦训“绳”郑注以为此解。<span class="q">○</span>“《国风》曰：心之忧矣，於我归说”者，此《曹风·蜉蝣》之篇，剌曹君之诗。言曹君好絜其衣服，不修政事，国将灭亡，故贤臣之心忧矣。说，舍也。国既灭亡，於我之身，何所归舍。此则引《诗》断章，故义不与《诗》相当，言虚华之人，心忧矣，我今归此所说忠信之人。引之者，证疾其虚言也。



子曰：“口惠而实不至，怨菑及其身。<span class="q">善言而无信，人所恶也。<span class="q">○</span>菑音灾。恶，乌路反。</span>是故君子与其有诺责也，宁有已怨。<span class="q">已，谓不许也。言诺而不与，其怨大於不许。<span class="q">○</span>已音以。</span>《国风》曰：‘言笑晏晏，信誓旦旦。不思其反，反是不思，亦已焉哉。’”<span class="q">此皆相与为昏礼而不终也。言始合会，言笑和说，要誓甚信。今不思其本，恩之反覆，反覆之不思，亦已焉哉。无如此人，何怨之深也。<span class="q">○</span>晏，於谏反。信誓，本亦作“矢誓”。旦如字，《字林》作“{旦心}。亦已音以。说音悦。覆，反覆，并芳服反。</span>

[疏]“子曰”至“焉哉”。<span class="q">○</span>正义曰：前经明其言当实，此明言若不实，则怨及身。“口惠而实不至”者，言口施恩惠於人，而实行不至，人则怨之，故言“怨菑及其身”也。<span class="q">○</span>“是故君子与其有诺责也”者，诺，谓许人之物。责，谓诈而不与而被责。若其有物许人，不与被责也。<span class="q">○</span>“宁有已怨”者，已，谓休已。宁可有发初休已不许而被怨。许而不与，其责大。发初不与，其责小。<span class="q">○</span>“《国风》曰：言笑晏晏，信誓旦旦”者，《卫风·氓》之篇也。妇人被男子所诱，在后色衰见弃，追恨男子云，初时与我言笑晏晏然和悦也，信其言誓旦旦然相思恳诚也。<span class="q">○</span>“不思其反”者，谓今男子不思念其本恩之反覆，是男子不思之事如此，则无如之何。“亦已焉哉”，言恨之甚也。引者，证许而不与，被人所怨也。



子曰：“君子不以色亲人。情疏而貌亲，在小人则穿窬之盗也与？”子曰：“情欲信，辞欲巧。”<span class="q">巧，谓顺而说也。<span class="q">○</span>穿音川。窬，范羊朱反，徐音旦。与音馀。说音悦。</span>

[疏]“子曰”至“欲巧”。<span class="q">○</span>正义曰：此明更申以情行相副，故称“子曰”。<span class="q">○</span>“君子不以色亲人”者，谓不以虚伪善色诈亲於人也。<span class="q">○</span>“在小人则穿窬之盗也与”，言情疏貌亲，而心不悫实，恒畏於人，譬之於细小人，则“穿窬之盗”也。许慎《说文》云穿窬者，外貌为好，而内怀奸盗，似此情疏貌亲之人，外内乖异，故云“穿窬之盗也与”。<span class="q">○</span>“子曰情欲信，辞欲巧”者，既称“情疏而貌亲”，故更明情貌信实，所以重言之也。<span class="q">○</span>“辞欲巧”者，言君子情貌欲得信实，言辞欲得和顺美巧，不违逆於理，与“巧言令色”者异也。



子言之：“昔三代明王，皆事天地之神明，无非卜筮之用，不敢以其私亵事上帝。<span class="q">言动任卜筮也。神明，谓群神也。</span>是故不犯日月，不违卜筮。<span class="q">日月，谓冬、夏至，正月及四时也。所不违者，日与牲尸也。<span class="q">○</span>夏，户嫁反。</span>卜、筮不相袭也。<span class="q">袭，因也。大事则卜，小事则筮。</span>大事有时日。<span class="q">大事，有事於大神，有常时常日也。</span>小事无时日，有筮。<span class="q">有事於小神，无常时常日。“有筮”，临有事筮之。</span>外事用刚日，内事用柔日。<span class="q">顺阴阳也。阳为外，阴为内。事之外内，别乎四郊。<span class="q">○</span>别，彼列反。</span>不违龟筮。”子曰：“牲牷礼乐齐盛，是以无害乎鬼神，无怨乎百姓。”<span class="q">牷，犹纯也。<span class="q">○</span>牷音全，绝色也，本亦作全，注同。齐音粢，本亦作赍。</span>

[疏]“子言”至“百姓”。<span class="q">○</span>正义曰：此以下至於篇末，总明卜筮之用，各随文解之。<span class="q">○</span>“昔三代明王”者，谓夏、殷、周。<span class="q">○</span>“皆事天地之神明”者，谓祭事天地及诸神明也。“无非卜筮之用”者，言皆须卜筮，唯九月大享帝於明堂，不用卜也。故《曲礼》下篇云：“大飨不问卜。”郑云：“莫適卜也。以其总飨五帝，不知主何帝而卜之，故不卜矣。”所以必须卜者，不敢以其私亵奉事上帝，故皆卜之也。<span class="q">○</span>“子曰牲牷礼乐齐盛，是以无害乎鬼神，无怨乎百姓”者，以其事上帝神明，不敢自专，皆依卜筮，动合於礼，故夫子总更结之。牲牷之等，礼乐之俦，粢盛之实，皆不违龟筮。是以此等所用，无亏害於鬼神，无见怨於百姓，以其无非卜筮之用，动顺於礼故也。<span class="q">○</span>注“日月”至“尸也”。<span class="q">○</span>正义曰：冬至，谓祭圜丘；夏至，谓祭方泽；正月，谓祭感生之帝；及四时迎气，用四时之吉日也。知冬、夏及四时皆卜者，案《大宰》云：“祀五帝，帅执事而卜日。”郑注云“五帝，谓四郊及明堂”，是四郊有卜也。《大宰》又云：“祀大神，祭大示亦如之。”大神，则冬至祭圜丘，大示，则夏至祭方泽。案：《公羊》、《穀梁》“鲁郊”传云“卜三正”，则知天子郊用夏正亦卜之，故知“冬、夏至，正月及四时”皆卜日也。然明堂不问卜，而注“大宰祀五帝卜日”云“四郊及明堂”者，广解五帝所在，其实祀明堂不卜也。案《周礼》，祀宗庙亦卜日。注不言宗庙者，以经云“事上帝”，故唯解祭天之时。云“不违者，日与牲尸”者，案僖三十一年《左传》云：“礼不卜常祀，而卜其牲日。”是有其牲日也。案《特牲》、《少牢》云：大夫、士筮尸。则天子诸侯有卜尸也。<span class="q">○</span>注“大事则卜，小事则筮”。<span class="q">○</span>正义曰：此解经“卜、筮不相袭”之事。既大事卜，小事筮，是二者不相因袭也。此大事，谓征伐出师及巡守也。其实是中事对小事为大耳。“小事则筮”者，若《周礼·簭人》有九簭，“筮更”、“筮咸”之属是也。此与《曲礼》文同而注异者，各随文势也。<span class="q">○</span>注“大事，有事於大神，有常时常日也”。<span class="q">○</span>正义曰：既有“常时常日”而用卜者，亦不敢专也。故《曲礼》篇云：“日而行事则必践之。”又《祭统》云：“虽有明知之心，必进断其志。”是虽有常日，犹用卜也。<span class="q">○</span>注“有事於小神，无常时常日，有筮，临有事筮之”。<span class="q">○</span>正义曰：此经皆论祭祀之事，故解小事。云“有小事於小神”，其实《周礼》小事非唯小祀而已。既云小事用筮，而《大卜》云“凡小事莅卜”者，彼谓大事中之小事，非此之小事也。<span class="q">○</span>注“事之外内，别乎四郊”。<span class="q">○</span>正义曰：先师以为祭天而用辛，虽外用柔日，祭社用甲，虽内用刚日，殊别於四郊之祭，言用刚、柔之日，不可与四郊同。其馀他事，今谓“事之外内，别乎四郊”者，谓四郊之外为外事，若“甲午祠兵，吉日庚午，既差我马”之属是也。四郊之内为内事，若郊之用辛，及宗庙少牢用丁亥之属是也，故言“别於四郊”。外内别用，限别以四郊为限。



子曰：“后稷之祀易富也。其辞恭，其欲俭，其禄及子孙。<span class="q">富之言备也。以传世之禄，恭俭者之祭易备也。<span class="q">○</span>易，以豉反，注同。传，丈专反，下同。共音恭。</span>《诗》曰：‘后稷兆祀，庶无罪悔，以迄于今。’”<span class="q">兆，四郊之祭处也。迄，至也。言祀后稷於郊以配天。庶几其无罪悔乎，福禄传世，乃至於今。<span class="q">○</span>迄，许讫反。处，昌虑反。下“建国之处”同。</span>

[疏]“子曰”至“于今”。<span class="q">○</span>以前经明不违卜筮，动合神明，故此经明后稷祭祀，福流后世，以证成其义。<span class="q">○</span>“后稷之事，易富也”者，富，备也。后稷乃帝喾之子，世有禄位，后稷又祭祀恭俭，以世禄之饶供俭薄之祭，故易丰备也。<span class="q">○</span>“其禄及子孙”者，以后稷祭祀，其辞恭敬，其欲节俭，神之降福，故“禄及子孙”。<span class="q">○</span>“诗曰：后稷兆祀”者，是《大雅·生民》之篇，美成王尊祖配天。所以尊后稷配天者，以后稷生存之时，於四郊之兆域，祭祀於天，而事皆合礼，庶几无罪过悔恨，故迄至於今文、武之时，而王有天下。



子曰：“大人之器威敬。<span class="q">言其用之尊严。</span>天子无筮，<span class="q">谓征伐出师若巡守也，天子至尊，大率皆用卜也。《春秋传》曰：“先王卜征五年，岁袭其祥。”<span class="q">○</span>守，手又反。</span>诸侯有守筮。<span class="q">守筮，守国之筮，国有事则用之。</span>天子道以筮。<span class="q">始将出，卜之。道有小事则用筮。</span>诸侯非其国不以筮，卜宅寝室。<span class="q">入他国则不筮，不敢问吉凶於人之国也。诸侯受封乎天子，因国而国，唯宫室欲改易者，得卜之耳。</span>天子不卜处大庙。”<span class="q">卜可建国之处吉，则宫庙吉可知。<span class="q">○</span>大音泰。</span>子曰：“君子敬则用祭器。<span class="q">谓朝聘待宾客崇敬，不敢用燕器也。<span class="q">○</span>朝，直遥反。</span>是以不废日月，不违龟筮，以敬事其君长。<span class="q">用龟筮，问所贡献也。<span class="q">○</span>长，丁丈反。</span>是以上不渎於民，下不亵於上。”<span class="q">言上之於下以直，则下应之以正，不亵慢也。<span class="q">○</span>应，应对之应。慢，字又作“僈”，武谏反。</span>

[疏]“子曰”至“於上”。<span class="q">○</span>“以上经明在国内事上帝神明及国内诸事，无非卜筮之用，此一节更明天子、诸侯用卜筮，有出行之义。<span class="q">○</span>“大人之器威敬”者，大人，谓天子，所主之器，当威严敬重，不可私亵於小事杂用也。飨时则用，燕则不用也。<span class="q">○</span>“天子无筮”，天子既尊重，於征伐出师若巡守之大事，皆用卜，无用筮也。<span class="q">○</span>“诸侯有守筮”者，诸侯卑於天子，有守国之筮，谓在国居守，有事而用筮。<span class="q">○</span>“天子道以筮”者，天子在国既皆用卜，若出行於道路之上，临时有小事之时，则唯用筮也。<span class="q">○</span>“诸侯非其国不以筮”者，诸侯降於天子，若出行於外，非其国境不用筮也。以其不敢问吉凶於人之国，筮尚不用，卜不用可知也。“卜宅寝室”者，谓诸侯既受天子所封，不敢卜其所建之国以否，但建国已后，宅及寝室须欲改易者得卜之，故曰“卜宅寝室”。<span class="q">○</span>“天子不卜处大庙”者，以建国之时，总卜其吉，不特更卜处大庙所在，以其吉可知。<span class="q">○</span>“子曰：君子敬则用祭器”者，犹事稍异於上，故更称“子曰”。“敬则用祭器”者，言慎重其大事，心有恭敬，则用祭器。言慎重其事也。<span class="q">○</span>“是以不废日月”者，总明朝聘之时，依其日月。<span class="q">○</span>“不违龟筮”者，谓贡献之物，必先卜筮而来。<span class="q">○</span>“以敬事其君长”者，所以朝聘之时，必须如此者，以恭敬事其君长，不敢亵渎故也。君，谓天子。言“长”者，兼诸侯相朝，小国之於大国也。<span class="q">○</span>“是以上不渎於民”，其上为此相敬，不亵渎於民，言以直道接民。<span class="q">○</span>“下不亵於上”者，谓以正事上，不亵慢也。<span class="q">○</span>注“谓征”至“其祥”。<span class="q">○</span>正义曰：知“征伐出师及巡守”者，以前云外事用刚日，内事用柔日，据在国诸事。今此云“无筮”，又云“天子道以筮”，又云“诸侯非其国不以筮”，皆据将欲出行，及在道之事。故知此节以下，不与上同，是将出行。下云“天子道以筮”，此云“无筮”，是未在道也，故知“征代出师若巡守”欲发时也。云“天子至尊，大事皆用卜也”者，谓不徒用筮而已，兼用卜也。此云“无筮”，无徒筮耳，不谓全无筮也。《簭人》云：“国之大事，先簭而后卜。”出师、巡守，皆大事者也。所引《春秋传》者，襄十三年《左传》文。案襄十一年，郑先属於楚。今楚弱，郑又被晋收，属於晋，郑使良霄石<img src="pic/z045.bmp">告绝於楚，楚人执之，故谓楚人云：“先王卜征五年。”谓将欲巡守，预先五年，每岁卜之。云“岁袭其祥”者，袭，重也。谓岁岁恒吉，重其吉祥，而后始行。若不吉，则更增脩其德，欲令楚脩德。引者，证巡守须卜也。<span class="q">○</span>注“守筮守国之筮”。<span class="q">○</span>正义曰：此诸侯守国筮者，非寝室改易之属，则唯用筮也。若寝室亦用卜，故下云“卜宅寝室”。然此节皆明将行及守国之义，而云“守筮”及“卜宅寝室”，及“不卜处大庙”，皆言国史之宁者，此举国中以明在外，外内相明也。<span class="q">○</span>注“诸侯受封乎天子，因国而国”。<span class="q">○</span>正义曰：此诸侯初受封之时不卜者，以天子因先王旧国，而今封诸侯，不须卜也。若天子初建国则卜之，故下注云“卜可建国之处”，是不因先王旧国也。<span class="q">○</span>注“谓朝聘若宾客崇敬，不敢用燕器也”。<span class="q">○</span>正义曰：但此章据出行朝聘之事，故以朝聘解之，则上文“非其国不以筮”，是出外行也。其实昏、冠亦不用燕器也，用祭器也，故《左传》称鲁襄公冠，季武子云“君冠必以祼享之礼，行之以金石之乐节之”是用祭器也。<span class="q">○</span>注“用龟筮，问所贡献也”。<span class="q">○</span>正义曰：郑以“天子无筮”以下，论出行在外之事，故解此“不违龟筮”，谓所问贡献之物也。前章云“不违龟筮”，谓在国所卜诸事也。