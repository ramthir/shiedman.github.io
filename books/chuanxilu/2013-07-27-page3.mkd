---
title: 至善只求诸心
group: 以下門人徐愛錄
chapter: 傳習錄卷上〔3〕
category: 传习录
tags: [王阳明]
permalink: /books/chuanxilu/3.html
date: 2013-12-25 00:00:00 +0800
layout: book_page
---

愛問，「至善只求諸心。恐於天下事理，有不能盡」。

先生曰，「心卽理也。天下又有 心外之事，心外之理乎」？

愛曰，「如事父之孝，事君之忠，交友之信，治民之仁，其間有 許多理在。恐亦不可不察」。

先生嘆曰，「此說之蔽久矣。豈一語所能悟？今姑就所問者言 之。且如事父，不成去父上求箇孝的理。事君，不成去君上求箇忠的理。交友治民，不成去 友上民上求箇信與仁的理。都只在此心。心卽理也。此心無私欲之蔽，卽是天理。不須外面 添一分。以此純乎天理之心，發之事父便是孝。發之事君便是忠。發之交友治民便是信與仁。 只在此心去人欲存天理上用功便是」。

愛曰，「聞先生如此說，愛已覺有省悟處。但舊說纒於胸中，尙有未脫然者。如事父一事，其間溫淸定省[^1]之類，有許多節目。不知亦須講求否」？ 

先生曰，「如何不講求？只是有箇頭腦。只是就此心去人欲存天理上講求。就如講求冬溫， 也只是要盡此心之孝，恐怕有一毫人欲間雜。講求夏凊，也只是要盡此心之孝，恐怕有一毫 人欲間雜。只是講求得此心。此心若無人欲，純是天理，是箇誠於孝親的心，冬時自然思量 父母的寒，便自要求箇溫的道理。夏時自然思量父母的熱，便自要求箇凊的道理。這都是那 誠孝的心發出來的條件。却是須有這誠孝的心，然後有這條件發出來。譬之樹木，這誠孝的心便是根。許多條件便是枝葉。須先有根，然後有枝葉。不是先尋了枝葉，然後去種根。禮記言『孝子之有深愛者，必有和氣。有和氣者，必有愉色。有愉色者，必有婉容』。須是 有箇深愛做根，便自然如此」。

> + 劉宗周云：至善本在吾心，賴先生恢復。(遺编，卷十三，陽明傳信銶三，頁二上。又 見明儒學案卷十頁十三上.)
> + 三輪執齋云：天下又有心外之事，心外之理乎？是等言皆陸象山語。
> + 捷案：日本學者多沿三輪語。陸與李宰第二書(象山全集，四部備要本卷十一,頁六上) 云，「人皆有是心，心皆具是理。心卽理也」。然心外之事云云，查不見象山全集。 象山輿曾宅之書云，「此心此理，實不容有二」(卷一，頁三上)。雜説云，「宇宙便是吾心，吾心卽是宇窗」。「宇宙内事是己分内事。己分內事是宇宙內事」 「人皆有是心，心皆有是理」。(均卷二十二，頁五上)。語錄云，「道外無事， 事外無道」(卷三十四，頁一上)。「此心此理，萬世一揆」(卷三十四，頁八上)。下面第三十二條云，「心外無理，心外無事」。又陽明書諸陽卷(甲申，一五二四)云，「心之體，性也。性卽理也。天下寧有心外之性，寧有性外之理乎？寧有理外之心 乎」？(全書，卷八，頁十一上)。

[^1]: 定省。禮記，曲禮上，第十節，「凡爲人子之禮，冬溫而夏清(涼)，昏定(安)而朝省(視)」
*[婉容]: 語出禮記，祭義篇，第十四節。
