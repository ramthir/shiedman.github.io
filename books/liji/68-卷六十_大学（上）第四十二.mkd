---
title: 卷六十 大学（上）第四十二
category: 礼记正义
author: 汉·郑玄(注), 唐·孔颖达(疏)
date: 2014-05-26 22:10:00 +0800
permalink: /books/Liji/68a.html
layout: book_page
style: |
  @media (min-width:480px) {
    .post-content { font-size: 20px;}
  }

---

> 陆曰：“郑云：‘《大学》者，以其记博学，可以为政也。’”

[疏]正义曰：案郑《目录》云：“名曰《大学》者，以其记博学，可以为政也。此於《别录》属《通论》。”此《大学》之篇，论学成之事，能治其国，章明其德於天下，却本明德所由，先从诚意为始。


大学之道，在明明德[^a0]，在亲民[^a1]，在止於至善[^a2]。知止而后有定[^a3]，定而后能静，静而后能安[^a4]，安而后能虑[^a5]，虑而后能得[^a6]。物有本末，事有终始[^a7]，知所先后[^a8]，则近道矣[^a9]。***“明明德”，谓显明其至德也。止，犹自处也。得，谓得事之宜也。○大，旧音泰，刘直带反。近，附近之近。***

####  [疏]“大学”至“道矣”。正义曰：此经大学之道，在於明明德，在於亲民，在止於至善。积德而行，则近於道也。

[^a0]: “在明明德”者，言“大学之道”，在於章明己之光明之德。谓身有明德，而更章显之，此其一也。
[^a1]: “在亲民”者，言大学之道，在於亲爱於民，是其二也。
[^a2]: “在止於至善”者，言大学之道，在止处於至善之行，此其三也。言大学之道，在於此三事矣。
[^a3]: “知止而后有定”者，更覆说“止於至善”之事。既知“止於至善”，而后心能有定，不有差贰也。
[^a4]: “定而后能静”者，心定无欲改，能静不躁求也。“静而后能安”者，以静故情性安和也。
[^a5]: “安而后能虑”者，情既安和，能思虑於事也。
[^a6]: “虑而后能得”者，既能思虑，然后於事得安也。
[^a7]: “物有本末，事有终始”者，若於事得宜，而天下万物有本有末，经营百事有终有始也。
[^a8]: “知所先后”者，既能如此，天下百事万物，皆识知其先后也。
[^a9]: “则近道矣”者，若能行此诸事，则附近於大道矣。

古之欲明明德於天下者[^b0]，先治其国[^b1]。欲治其国者，先齐其家。欲齐其家者，先脩其身[^b2]。欲脩其身者，先正其心[^b3]。欲正其心者，先诚其意[^b4]。欲诚其意者，先致其知[^b5]。***知，谓知善恶吉凶之所终始也。○其知如字，徐音智，下“致知”同。***致知在格物[^b6]。***格，来也。物，犹事也。其知於善深则来善物，其知於恶深则来恶物，言事缘人所好来也。此“致”或为“至”。○格，古百反。好，呼报反。***

[^b0]: “古之欲明明德於天下”者，前章言大学之道在明德、亲民、止善，覆说止善之事既毕，故此经明明德之理。
[^b1]: “先治其国”者，此以积学能为明德盛极之事，以渐到。今本其初，故言欲章明己之明德，使遍於天下者，先须能治其国。
[^b2]: “欲治其国者”，“先齐其家”也。“欲齐其家者，先脩其身”，言若欲齐家，先须脩身也。
[^b3]: “欲脩其身者，先正其心”，言若欲脩身，必先正其心也。
[^b4]: “欲正其心者，先诚其意”者，总包万虑谓之为心，情所意念谓之意。若欲正其心使无倾邪，必须先至诚，在於忆念也。若能诚实其意，则心不倾邪也。
[^b5]: “欲诚其意者，先致其知”者，言欲精诚其己意，先须招致其所知之事，言初始必须学习，然后乃能有所知晓其成败，故云“先致其知”也。
[^b6]: “致知在格物”，此经明初以致知，积渐而大至明德。前经从盛以本初，此经从初以至盛，上下相结也。“致知在格物”者，言若能学习招致所知。格，来也。己有所知，则能在於来物。若知善深则来善物，知恶深则来恶物。言善事随人行善而来应之，恶事随人行恶亦来应之。言善恶之来缘人所好也。

物格而后知至[^c0]，知至而后意诚[^c1]，意诚而后心正[^c2]，心正而后身脩，身脩而后家齐，家齐而后国治，国治而后天下平[^c3]。自天子以至於庶人，壹是皆以脩身为本[^c4]，其本乱而末治者否矣[^c5]。其所厚者薄，而其所薄者厚，未之有也[^c6]。此谓知本，此谓知之至也[^c7]。***壹是，专行是也。○治，国治，并直吏反，下同。***

[^c0]: “物格而后知至”者，物既来，则知其善恶所至。善事来，则知其至於善；若恶事来，则知其至於恶。既能知至，则行善不行恶也。
[^c1]: “知至而后意诚”，既能知至，则意念精诚也。
[^c2]: “意诚而后心正”者，意能精诚，故能心正也。
[^c3]: “国治而后天下平”者，则上“明明德於天下”，是以自天子至庶人皆然也。
[^c4]: “壹是皆以脩身为本”者，言上从天子，下至庶人，贵贱虽异，所行此者专一，以脩身为本。上言诚意、正心、齐家、治国，今此独云“脩身为本”者，细别虽异，其大略皆是脩身也。
[^c5]: “其本乱而末治者否矣”，本乱，谓身不脩也。末治，谓国家治也。言己身既不脩，而望家国治者否矣。否，不也。言不有此事也。
[^c6]: “其所厚者薄，而其所薄者厚，未之有也”者，此覆说“本乱而末治否矣”之事也。譬若与人交接，应须敦厚以加於人。今所厚之处，乃以轻薄，谓以轻薄待彼人也。“其所薄者厚”，谓己既与彼轻薄，欲望所薄之处以厚重报己，未有此事也。言己以厚施人，人亦厚以报己也。若己轻薄施人，人亦轻薄报己，言事厚之与薄皆以身为本也。
[^c7]: 此谓知本，此谓知之至也”者，本，谓身也。既以身为本，若能自知其身，是“知本”也，是知之至极也。

所谓诚其意者[^d0]，毋自欺也[^d1]，如恶恶臭[^d2]，如好好色[^d3]，此之谓自谦[^d4]。故君子必慎其独也。小人閒居为不善，无所不至，见君子而后厌然，揜其不善，而著其善[^d5]。人之视己，如见其肺肝，然则何益矣[^d6]？此谓诚於中形於外[^d7]，故君子必慎其独也。***谦，读为慊，慊之言厌也。厌，读为黡，黡，闭藏貌也。○毋音无。恶恶，上乌路反，下如字。臭，昌救反。好好，上呼报反，下如字。谦，依注读为慊，徐苦簟反。閒音闲。厌，读为黡，乌斩反，又乌簟反。揜，於检反。著，张虑反，注同。肺，芳废反。肝音干。言厌，於琰反，一音於步反。***

[^d0]: “所谓诚其意”者，自此以下，至“此谓知本”，广明诚意之事。此一节明诚意之本，先须慎其独也。
[^d1]: “毋自欺也”，言欲精诚其意，无自欺诳於身，言於身必须诚实也。
[^d2]: “如恶恶臭”者，谓臭秽之气，谓见此恶事人嫌恶之，如人嫌臭秽之气，心实嫌之，口不可道矣。
[^d3]: “如好好色”者，谓见此善事而爱好之，如以人好色，心实好之，口不可道矣。言诚其意者，见彼好事、恶事，当须实好、恶之，不言而自见，不可外貌诈作好、恶，而内心实不好、恶也。皆须诚实矣。
[^d4]: “此之谓自谦”者，谦，读如慊，慊然安静之貌。心虽好、恶而口不言，应自然安静也。
[^d5]: “见君子而后厌然，揜其不善，而著其善”者，谓小人独居，无所不为，见君子而后乃厌然闭藏其不善之事，宣著所行善事也。
[^d6]: “人之视己，如见其肺肝然，则何益矣”者，言小人为恶，外人视之，昭然明察矣，如见肺肝然。“则何益矣”者，言小人为恶，外人视之，昭然明察矣，如见肺肝，虽錾时揜藏，言何益矣。
[^d7]: “此谓诚於中形於外”者，言此小人既怀诚实恶事於中心，必形见於外，不可揜藏。

#### “谦读为慊”。正义曰：以经义之理，言作谦退之字。既无谦退之事，故读为慊，慊，不满之貌，故又读为厌，厌，自安静也。云“厌读为黡”，黡为黑色，如为闭藏貌也。

曾子曰：“十目所视，十手所指[^e0]，其严乎[^e1]？”富润屋[^e2]，德润身[^e3]，心广体胖[^e4]，故君子必诚其意。***严乎，言可畏敬也。胖，犹大也。三者，言有实於内，显见於外。○胖，步丹反，注及下同。见，贤遍反。***

[^e0]: “曾子曰：十目所视”者，此经明君子脩身，外人所视，不可不诚其意。作《记》之人，引曾子之言以证之。“十目所视，十手所指”者，言所指、视者众也。十目，谓十人之目，十手，谓十人之手也。
[^e1]: “其严乎”者，既视者及指者皆众，其所畏敬，可严惮乎。
[^e2]: “富润屋，德润身”者，此言二句为喻也。言家若富，则能润其屋，有金玉又华饰见於外也。
[^e3]: “德润身”者，谓德能霑润其身，使身有光荣见於外也。
[^e4]: “心广体胖”者，言内心宽广，则外体胖大，言为之於中，必形见於外也。“故君子必诚其意”者，以有内见於外，必须精诚其意，在内心不可虚也。

《诗》云[^f0]：“瞻彼淇澳，菉竹猗猗[^f1]。有斐君子[^f2]，如切如磋[^f3]，如琢如磨[^f4]。瑟兮僴兮，赫兮喧兮。有斐君子，终不可諠兮[^f5]。”“如切如磋”者，道学也。“如琢如磨”者，自脩也[^f6]。“瑟兮僴兮”者，恂栗也[^f7]。“赫兮喧兮”者，威仪也。“有斐君子，终不可諠兮”者，道盛德至善，民之不能忘也[^f8]。***此“心广体胖”之诗也。澳，隈崖也。“菉竹猗猗”，喻美盛。斐，有文章貌也。諠，忘也。道犹言也。恂，字或作“峻”，读如严峻之“峻”，言其容貌严栗也。民不能忘，以其意诚而德著也。○淇音其。澳，本亦作奥，於六反，本又作“隩”，一音乌报反。菉音绿。猗，於宜反。斐，芳尾反，一音匪，文章貌。磋，七何反。琢，丁角反。摩，本亦作磨，末何反。《尔雅》云：“骨曰切，象曰磋，玉曰琢，石曰磨。”僴，下板反，又胡板反。赫，许百反。喧，本亦作咺，况晚反。諠，许袁反，《诗》作谖，或作暄，音同。恂，依注音峻，思俊反，一音思旬反。栗，利悉反。澳，於六反。隈，乌回反。***

[^f0]: “《诗》云：瞻彼淇澳”者，此一经广明诚意之事，故引《诗》言学问自新、颜色威仪之事，以证诚意之道也。
[^f1]: “瞻彼淇澳，菉竹猗猗”者，此《诗·卫风·淇澳》之篇，卫人美武公之德也。澳，隈也。菉，王刍也。竹，萹竹也。视彼淇水之隈曲之内，生此菉之与竹，猗猗然而茂盛，以淇水浸润故也。言视彼卫朝之内，上有武公之身，道德茂盛，亦蒙康叔之馀烈故也。引之者，证诚意之道。
[^f2]: “有斐君子”者，有斐然文章之君子，学问之益矣。
[^f3]: “如切如磋”者，如骨之切，如象之磋，又能自脩也。
[^f4]: “如琢如磨”者，如玉之琢，如石之磨也。
[^f5]: “瑟兮僴兮，赫兮喧兮。有斐君子，终不可喧兮”者，又瑟兮颜色矜庄，僴然性行宽大，赫然颜色盛美，喧然威仪宣美，斐然文章之君子，民皆爱念之，终久不可忘也。諠，忘也。自此以上，《诗》之本文也。自此以下，记者引《尔雅》而释之。“如切如磋者，道学也”者，论道其学矣。
[^f6]: “如琢如磨者，自脩也”者，谓自脩饰矣，言初习谓之学，重习谓之脩，亦谓《诗》本文互而相通也。
[^f7]: “瑟兮僴兮者，恂栗也”者，恂，读为“峻”，言颜色严峻战栗也。
[^f8]: “道盛德至善，民之不能忘也”，谓善称也。“有斐君子，终不可諠兮”，论道武王盛德至极美善，人之爱念不能忘也。

#### 注“此心”至“著也”。正义曰：“諠，忘也”，《释训》文也。云“道犹言也”，谓经中“道”盛德至善，恐为道德之“道”，故云“道犹言也”。云“恂，字或作峻，读如严峻之峻”者，以经之“恂”字，他本或作“峻”字，故读为严峻之“峻”。《诗》笺云：“还为恂也。”此《记》为“赫兮喧兮”，《诗经》云“赫兮喧兮”，本不同也。云“以其意诚而德著也”，以武公用意精诚德著於人，人不忘也。以经广明诚意之事，故郑云“意诚而德著也”。“《诗》云：於戏前王不忘”者，此一经广明诚意之事。此《周颂·烈文》之篇也，美武王之诗。於戏，犹言呜呼矣。以文王、武王意诚於天下，故诗人叹美之云：此前世之王，其德不可忘也。

《诗》云：“於戏前王不忘。”君子贤其贤而亲[^g0]，其亲小人乐其乐而利[^g1]，其利此以没世不忘也[^g2]。***圣人既有亲贤之德，其政又有乐利於民。君子小人，各有以思之。○於音乌，下“於缉熙”同。戏，好胡反，徐范音义。乐其乐，并音岳，又音洛，注同。***

[^g0]: “君子贤其贤而亲其亲”者，言后世贵重之，言君子皆美此前王能贤其贤人而亲其族亲也。
[^g1]: “小人乐其乐而利其利”者，言后世卑贱小人，美此前王能爱乐其所乐，谓民之所乐者，前王亦爱乐之。“利其利”者，能利益其人之所利，民为利者，前王亦利益之。言前王施为政教，下顺人情，不夺人之所乐、利之事故云“小人乐其乐而利其利”也。
[^g2]: “此以没世不忘也”，由前王意能精诚，垂於后世，故君子小人皆所美念。以此之故，终没於世，其德不忘也。

《康诰》曰“克明德”[^h0]，《大甲》曰“顾諟天之明命”[^h1]，《帝典》曰“克明峻德”[^h2]，皆自明也。***皆自明明德也。克，能也。顾，念也。諟，犹正也。《帝典》，《尧典》，亦《尚书》篇名也。峻，大也。諟，或为“题”。○诰，古报反。大音泰。顾諟，上音故，本又作顾，同，下音是。峻，徐音俊，又弘俊反。题，徐徒兮反。***

[^h0]: “《康诰》曰：克明德”者，此一经广明意诚则能明己之德。周公封康叔而作《康诰》，戒康叔能明用有德。此《记》之意，言周公戒康叔以自明其德，与《尚书》异也。
[^h1]: “《大甲》曰：顾諟天之明命”者，顾，念也。諟，正也。伊尹戒大甲云：尔为君，当顾念奉正天之显明之命，不邪僻也。
[^h2]: “《帝典》曰：克明峻德”者，《帝典》，谓《尧典》之篇。峻，大也。《尚书》之意，言尧能明用贤峻之德，此《记》之意，言尧能自明大德也。“皆自明也”，此经所云《康诰》、《大甲》、《帝典》等之文，皆是人君自明其德也，故云“皆自明也”。

#### 注“皆自明明德也”。正义曰：明明德必先诚其意，此经诚意之章，由初诚意也，故人先能明己之明德也。

汤之《盘铭》曰[^i0]：“苟日新[^i1]，日日新[^i2]，又日新[^i3]。”《康诰》曰：“作新民。”[^i4]《诗》曰：“周虽旧邦，其命惟新。”[^i5]是故君子无所不用其极。***盘铭，刻戒於盘也。极，犹尽也。君子日新其德，常尽心力不有馀也。○盘，步干反。铭，徐音冥，亡丁反。***

[^i0]: “汤之《盘铭》”，此一经广明诚意之事。“汤之《盘铭》”者，汤沐浴之盘，而刻铭为戒。必於沐浴之者，戒之甚也。
[^i1]: “苟日新”者，此《盘铭》辞也。非唯洗沐自新。苟，诚也。诚使道德日益新也。
[^i2]: “日日新”者，言非唯一日之新，当使日日益新。
[^i3]: “又日新”者，言非唯日日益新，又须常恒日新，皆是丁宁之辞也。此谓精诚其意，脩德无已也。
[^i4]: “《康诰》曰：作新民”者，成王既伐管叔、蔡叔，以殷馀民封康叔，《诰》言殷人化纣恶俗，使之变改为新人。此《记》之意，自念其德为新民也。
[^i5]: “《诗》曰：周虽旧邦，其命惟新”者，此《大雅·文王》之篇。其诗之本意，言周虽旧是诸侯之邦，其受天之命，唯为天子而更新也。此《记》之意，其所施教命，唯能念德而自新也。“是故君子无所不用其极”者，极，尽也。言君子欲日新其德，无处不用其心尽力也。言自新之道，唯在尽其心力，更无馀行也。

《诗》云：“邦畿千里，惟民所止。”[^j0]《诗》云：“缗蛮黄鸟，止于丘隅。”[^j1]子曰：“於止，知其所止[^j2]，可以人而不如鸟乎[^j3]？”***於止，於鸟之所止也。就而观之，知其所止，知鸟择岑蔚安閒而止处之耳。言人亦当择礼义乐土而自止处也。《论语》曰：“里仁为美。择不处仁，焉得知？”○畿音祈，又作几，音同。缗蛮，音绵，一音亡取反，《毛诗》作“緜，传云：“緜蛮，小鸟貌。”***

#### 注“鸟择”至“止处”。正义曰：岑，谓岩险。蔚，谓草木蓊蔚。言鸟之所止，必择静密之处也。

[^j0]: “《诗》云：邦畿千里，惟民所止”，此一经广明诚意之事，言诚意在於所止，故上云：“《大学》之道在於至善。”此《商颂·玄鸟》之篇，言殷之邦畿方千里，为人所居止。此《记》断章，喻其民人而择所止，言人君贤则来也。
[^j1]: “《诗》云：缗蛮黄鸟，止于丘隅”者，此《诗·小雅·缗蛮》之篇，剌幽王之诗。言缗蛮然微小之黄鸟，止在於岑蔚丘隅之处，得其所止，以言微小之臣依讬大臣，亦得其所也。
[^j2]: “子曰：於止，知其所止”者，孔子见其《诗》文而论之，云是观於鸟之所止，则人亦知其所止。鸟之知在岑蔚安閒之处，则知人亦择礼义乐土之处而居止也。
[^j3]: “可以人而不如鸟乎”者，岂可以人不择止处，不如鸟乎？言不可不如鸟也。故《论语》云“里仁为美，择不处仁，焉得知”是也。

《诗》云：“穆穆文王，於缉熙敬止。”[^k0]为人君止於仁，为人臣止於敬，为人子止於孝，为人父止於慈，与国人交止於信。***缉熙，光明也。此美文王之德光明，敬其所以自止处。○缉，七入反。熙，许其反。***

[^k0]: “《诗》云：穆穆文王，於缉熙敬止”者，此《大雅·文王》之篇，美文王之诗。缉熙，谓光明也。止，辞也。《诗》之本意，云文王见此光明之人，则恭敬之。此《记》之意，“於缉熙”，言呜呼文王之德缉熙光明，又能敬其所止，以自居处也。


