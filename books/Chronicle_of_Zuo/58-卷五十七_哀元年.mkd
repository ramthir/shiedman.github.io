---
title: 卷五十七 哀元年
category: 春秋左传正义
author: 晋·杜预(注), 唐·孔颖达(疏)
date: 2014-05-27 09:22:01 +0800
permalink: /books/Chronicle_of_Zuo/58.html
layout: book_page
---

◎哀公<span class="q">○陆曰：“哀公名蒋，定公之子。盖夫人定姒所生，敬王二十八年即位。谥法：‘恭仁短折曰哀。’”</span>



【经】元年，春，王正月，公即位。<span class="q">（无传。）</span>

楚子、陈侯、随侯、许男围蔡。<span class="q">随世服於楚，不通中国。吴之入楚，昭王奔随，随人免之，卒复楚国。楚人德之，使列於诸侯，故得见经。定六年，郑灭许，此复见者，盖楚封之。○见，贤遍反，下同。此复，扶又反。</span>

[疏]注“随世”至“封之”。○正义曰：僖二十年，楚人代随，自尔以来，随不复见。以随世服於楚，为楚私属，不通於诸侯，征伐盟会，不齿於列，故史不得书之。犹如邾、滕为人私属，不序於宋盟也。定四年保护昭王，楚得复国，楚人感其恩德，使随列於诸侯。今楚帅诸侯围蔡，令随在其班次，以之告鲁，故得见经。定六年，郑灭许，以许男斯归，杀之。此时许复见者，以许属楚，故疑盖楚封之，当如蔡侯庐、陈侯吴受封於楚也。《世族谱》许男斯之后有元公成、悼公孙，则是楚封元公为许男也。



鼷鼠食郊牛，改卜牛。

夏，四月，辛巳郊。<span class="q">无传。书，过也。不言所食，非一处。○处，昌虑反。</span>

[疏]注“书过”至“一处”。○正义曰：桓五年传例云：“凡祀，启蛰而郊，过则书。”今以四月始郊，巳入春分之气，故书过也。宣三年“郊牛之口伤”，成七年“鼷鼠食郊牛角”，言其伤食之处。此不言所食处者，所食非一处也。



秋，齐侯、卫侯伐晋。

冬，仲孙何忌帅师伐邾。<span class="q">无传。</span>

【传】元年，春，楚子围蔡，报柏举也。<span class="q">（在定四年。）</span>里而栽，<span class="q">（栽，设板筑为围垒，周匝去蔡城一里。○栽，才代反，又音再，注同；《说文》云：“筑墙长板。”垒，力轨反。匝，子合反。）</span>

[疏]注“栽设”至“一里”。○正义曰：筑墙立板谓之栽。栽者，竖木以约版也。楚虑外人救蔡，则於表里受敌，故筑围垒，周匝去蔡城一里，以围之，欲置兵其内以攻蔡，使外人不得救之。



广丈，高倍。<span class="q">垒厚一丈，高二丈。○广，古旷反。高倍，并如字；高，又古报反，注同。厚，户豆反。</span>夫屯昼夜九日，<span class="q">夫，犹兵也。垒未成，故令人在垒里屯守蔡。○屯，徒门反。夫，兵也。屯，守也。令，力呈反。</span>

[疏]注“夫犹”至“守蔡”。○正义曰：刘炫云：“杜言：‘夫，犹兵也。以垒未成，故令人在垒里屯守蔡。’然则未筑垒前，兵岂远城乎？垒成之后，兵复出垒乎？以围人夜守常事，何言‘昼夜九日’？以后兵岂散乎？炫以‘夫屯’谓夫役屯聚，昼夜不止，九日而筑垒成耳。夫者，别有城夫，非战士。”刘炫以为，丁夫筑城昼夜九日。杜必以夫为兵，屯守九日者，以屯是戍守之名。故《诗·序》云“屯戍於母家”，又案传，晋有軘车，皆是兵之屯守。经籍未有作役之人，而为屯守之号者，故杜为此解。刘妄规其失，非也。



如子西之素。<span class="q">子西本计，为垒当用九日而成。</span>蔡人男女以辨，<span class="q">辨，别也。男女各别，系累而出降。○辨，扶免反，又方免反。别，彼列反，下同。累，力维反。降，户江反。</span>使疆于江、汝之间而还。<span class="q">楚欲使蔡徙国在江水之北，汝水之南，求田以自安也。蔡权听命，故楚师还。○疆，居良反。</span>

[疏]注“楚欲”至“师还”。○正义曰：服虔云：“蔡使楚进疆於故江国与汝水之间。”其意言蔡割地以赂楚也。杜不然者，以昭七年传甲无宇云：“先君文王，作仆区之法，所以封汝”；哀十七年传曰：“彭仲爽，申俘也，文王以为令尹，实县申、息，朝陈、蔡封畛於汝。”则楚於文王之时，其竟巳至汝水，宁於此役，蔡始令楚进疆于江、汝之间也？且汝水、江国，不可共文。故杜以为楚使蔡徙其国都於江北、汝水之南，目择疆宇。欲令迁都近楚，为楚属国。蔡人冀令楚去，心虽不肯，权宜许之。楚还之后，蔡更自议：巳与楚恶，不如事吴。故请迁于吴，以吴为援。



蔡於是乎请迁于吴。<span class="q">楚既还，蔡人更叛楚就吴，为明年蔡迁州来传。</span>吴王夫差败越于夫椒，报槜李也。<span class="q">槜李，在定十四年。夫椒，吴郡吴县西南大湖中椒山。○夫音扶。椒，又作棑，子消反。槜音醉。大音泰。</span>

[疏]注“夫椒”至“椒山”。○正义曰：杜於此注以椒为山名，《土地名》以夫椒为地名，以战必在山旁，以山表地耳。



遂入越。越子以甲楯五千保于会稽，<span class="q">上会稽山也。在会稽山阴县南。○楯，食允反，又音允。会，古外反。稽，古兮反。上，时掌反。</span>使大夫种因吴大宰嚭以行成。吴子将许之。伍员曰：“不可。臣闻之：‘树德莫如滋，去疾莫如尽。’昔有过浇杀斟灌以伐斟鄩，<span class="q">浇，寒浞子，封於过者。二斟，夏同姓诸侯。襄四年传曰：“浇用师灭斟灌。”○嚭，普鄙反。员音云。去疾，起吕反，本又作“去恶”。过，古禾反，国名，注及下同。浇，五叫反，一音五报反，下同。斟，诸林反。灌，古乱反。鄩音寻。浞，仕捉反。夏，户雅反，下注皆同。</span>

[疏]注“浇寒”至“斟灌”。○正义曰：襄四年传称夏之衰也，有穷后羿因夏民以代夏政，而用寒浞。寒浞杀羿，因其室而生浇，处浇于过。是言浇是寒浞之子，封於过也。“二斟，夏同姓诸侯”，《夏本纪》文也。又襄四年传云“浇用师灭斟灌”，此言“杀斟灌”者，王肃云：“灭，杀也。古者灭、杀尊卑同名。”其意言杀其君而灭其国，故二文各言其一也。贾逵云：“夏后相依斟灌而国，故曰杀夏后相也。”案下句别言“灭夏后相”，王解是也。



灭夏后相。<span class="q">夏后相，启孙也。后相失国，依於二斟，复为浇所灭。○相，息亮反，注及下注同。复，扶又反。</span>

[疏]注“夏后”至“所灭”。○正义曰：《夏本纪》云：“禹生启，启注大康。大康崩，弟仲康立。仲康崩，子相立。”是相为仲康之子，启之孙也。《书·序》云：“大康失邦，作《五子之歌》。”其经云：“大康尸位以逸豫，乃畋于有洛之表，十旬弗反。有穷后羿因民弗忍，距于河。”则大康之时羿巳权盛，能废大康矣。《胤征》云：“唯仲康肇位四海。”孔安国云：“羿废大康，而立其弟仲康为天子。”仲康，羿之所立也。仲康崩，子相立，盖亦羿立之矣。传言羿“因夏民以代夏政”，盖於相时羿始自立为天子。相於是失国，依於二斟。及浇灭斟灌，相复为浇所灭。



后缗方娠，逃出自窦，<span class="q">后缗，相妻。娠，怀身也。○缗，亡巾反。娠音震，又音身。窦音豆。</span>归于有仍，<span class="q">后缗，有仍氏女。</span>生少康焉。为仍牧正，<span class="q">牧官之长。○少，诗照反。长，丁丈反。</span>惎浇能戒之。<span class="q">惎，毒也。戒，备也。○惎音忌。</span>浇使椒求之，<span class="q">椒，浇臣。</span>逃奔有虞，为之庖正，以除其害。<span class="q">虞舜后诸侯也。梁国有虞县。庖正，掌膳羞之官。赖此以得除巳害。○庖，步交反。</span>

[疏]注“虞舜”至“巳害”。○正义曰：“《尚书·尧典》云：“有鳏在下，曰虞舜。”又曰：“厘降二女于妫汭，滨于虞。”皇甫谧云：嫔于虞，因以虞为氏。虞，今河东大阳县西山上虞城是也。然则舜有天下，其代号虞，因本河东大阳之虞。及周之兴，封仲雍之后为虞国，即彼地是也。但舜既禅禹，禹封舜后为诸侯，虽取虞为国名，未必封於河东虞地。而梁国有虞县，其地以虞为名，疑是夏时虞国。杜以地名言“有”者，皆是疑辞，言“有”以示不审也。庖正，当《周礼》之庖人。用之为正，当当是食官之长，故为掌膳羞之官也。赖此以得除己害，得在浞之世不被杀也。



虞思於是妻之以二姚，<span class="q">思，有虞君也。虞思自以二女妻少康。姚，虞姓。○妻，七计反。姚，羊昭反。</span>而邑诸纶。<span class="q">纶，虞邑。○纶音伦。</span>有田一成，有众一旅。<span class="q">方十里为成，五百人为旅。</span>

[疏]注“方十”至“为旅”。○正义曰：“方十里为成”，《司马法》文也。“五百人为旅”，《夏官·序》文也。“田一成”、“众一旅”。言食此一成之地，其内有为兵者五百人。《周礼·小司徒》云：“乃井牧其田野。”郑众云：“井牧者，《春秋传》所谓‘井衍沃’、‘牧隰皋’者也。”郑玄云：“隰皋之地，九夫为牧，二牧而当一井。今造都鄙，授民田，有不易，有一易，有再易，通率二而当一，是之谓井牧。昔夏少康在虞思，有田一成，有众一旅。一旅之众，而田一成，则井牧之法，先古然矣。”杜解“牧隰皋”虽与郑异，其授民田二而当一，理亦宜然。计方十里为方一里者百，方一里有九夫之田，则十里容九百夫也。其一百夫授上地不易者，其四百夫授一易二而当一，则得为五百夫矣。



能布其德，而兆其谋，<span class="q">兆，始。</span>以收夏众，抚其官职。<span class="q">襄四年传曰：“靡自有鬲氏，收二国之烬，以灭浞而立少康。”○鬲音革。烬，徐刃反，又秦刃反。</span>

[疏]注“襄四”至“少康”。○正义曰：引此传者，言少康能布恩惠，以收夏众。以德抚靡，故得用靡遗民灭浞而立之。



使女艾谍浇，<span class="q">女艾，少康臣。谍，候也。○女，如字，又音汝。艾，五盖反。谍音偞。</span>使季杼诱豷，<span class="q">豷，浇弟也。季杼，少康子后杼也。○杼，直吕反。豷，许器反。</span>遂灭过、戈，复禹之绩。<span class="q">过，浇国。戈，豷国。○过、戈，并古禾反。之绩，一本作迹。</span>祀夏配天，不失旧物。<span class="q">物，事也。</span>今吴不如过，而越大於少康，或将丰之，不亦难乎！<span class="q">言与越成，是使越丰大，必为吴难。○难，乃旦反。</span>句践能亲而务施，施不失人，<span class="q">所加惠赐，皆得其人。○施，始豉反，下同。</span>亲不弃劳。<span class="q">推亲爱之诚，则不遗小劳。</span>与我同壤，而世为仇雠。於是乎克而弗取，将又存之，违天而长寇雠，<span class="q">犹言天与不取。○长，丁丈反，下同。</span>

[疏]注“犹言天与不取”。○正义曰：《吴语》云，越灭吴，吴王请行成，越王曰：“背天以越赐吴，而吴不取。”是也。



后虽悔之，不可食巳。<span class="q">食，消也。巳，止也。</span>

[疏]“后虽”至“食巳”。○正义曰：言悔恨之深，结於心腹，不可如食之消止。



姬之衰也，日可俟也。<span class="q">姬，吴姓。言可计日而待。○俟，本又作竢，音仕。</span>介在蛮夷，而长寇雠，以是求伯，必不行矣。”弗听。退而告人曰：“越十年生聚，而十年教训，<span class="q">生民聚财，富而后教之。○介音界。伯，如字，又音霸。聚，才喻反，又如字。</span>

[疏]注“生民”至“教之”。正义曰：服虔云：“令少者无娶老妇，老者无娶少妇。女十七不嫁，男二十不娶，父母有罪也。将生子，以告，与之〈殹巫}，馈之饩也。死者释其征，必哭泣葬埋，如其子也。孺子游者必餔歠之也。非手所种、夫人所织不用，十年不收於国。”



二十年之外，吴其为沼乎！”<span class="q">谓吴宫室废坏，当为污池。为二十二年越入吴起本。○沼，之非反。汙音乌。</span>三月，越及吴平。吴入越，不书，吴不告庆，越不告败也。<span class="q">嫌夷狄不与华同，故复发传。○复，扶又反。</span>

夏，四月，齐侯、卫侯救邯郸，围五鹿。<span class="q">赵稷以邯郸叛，范、中行氏之党也。五鹿，晋邑。○邯音寒。郸音丹。</span>

吴之入楚也，<span class="q">在定四年。</span>使召陈怀公。怀公朝国人而问焉，曰：“欲与楚者右，欲与吴者左。陈人从田，无田从党。”<span class="q">都邑之人无田者，随党而立，不知所与，故直从所居。田在西者居右，田在东者居左。</span>逢滑当公而进，<span class="q">当公，不左不右。○滑，于八反。</span>曰：“臣闻国之兴也以福，其亡也以祸。今吴未有福，楚未有祸，楚未可弃，吴未可从。而晋，盟主也，若以晋辞吴，若何？”公曰：“国胜君亡，非祸而何？”<span class="q">楚为吴所胜。</span>对曰：“国之有是多矣，何必不复？小国犹复，况大国乎？臣闻，国之兴也，视民如伤，是其福也；<span class="q">如伤，恐惊动。</span>其亡也，以民为土芥，是其祸也。<span class="q">芥，草也。○芥，古迈反。</span>楚虽无德，亦不艾杀其民。吴日敝於兵，暴骨如莽，<span class="q">草之生於广野，莽莽然，故曰草莽。○艾，鱼废反。暴，步卜反。莽，亡党反。</span>而未见德焉。天其或者正训楚也，<span class="q">使惧而改过。</span>祸之適吴，其何日之有？”<span class="q">言今至。</span>陈侯从之。及夫差克越，乃脩先君之怨。秋，八月，吴侵陈，脩旧怨也。<span class="q">传言吴不脩德而脩怨，所以亡。</span>

齐侯、卫侯会于乾侯，救范氏也。师及齐师、卫孔圉、鲜虞人伐晋，取棘蒲。<span class="q">鲁师不书，非公命也。孔圉，孔烝鉏曾孙。鲜虞，狄师，贱故不书。○圉，鱼吕反。烝，之承反。鉏，仕居反。</span>

[疏]注“鲁师”至“不书”。○正义曰：杜以经书齐、卫伐晋，传言四国伐晋，故唯解鲁与鲜虞不书意也。刘炫以齐、卫会乾侯，救范氏者，师相会因而行伐，二君亲行，告伐不告会也。行伐之后，鲁与鲜虞会之，齐、卫更遣师与同伐也。但齐将卑师众，故称“师”；卫将尊师少，故云“孔圉”。后伐四国，并皆不书，非独鲁与鲜虞不书也。当谓鲁师不书非公命，馀者不书皆不告。义出百涂，并得通也。今知刘非者，杜以传齐侯、卫侯止云“会乾侯”，不言伐晋，即云“师及齐师、卫孔圉、鲜虞人伐晋”，与经齐侯、卫侯伐晋文相次，当以为一，鲜虞，狄师，贱，故略而不书，犹邲之战唐侯从楚而不书，平丘之会狄人从晋而不书之类是也。刘以为孔圉等更别伐晋，鲁师不书非公命，馀者不告故不书，而规杜过，非也。



吴师在陈，楚大夫皆惧，曰：“阖庐惟能用其民，以败我於柏举。今闻其嗣又甚焉，将若之何？”子西曰：“二三子恤不相睦，无患吴矣。昔阖庐食不二味，居不重席，室不崇坛，<span class="q">平地作室，不起坛也。○重，直龙反。坛，徒丹反。</span>

[疏]“食不二味”。○正义曰：谓与在下同其好恶，不别二为美味也。



器不彤镂，<span class="q">彤，丹也。镂，刻也。○彤，徒冬反。镂，鲁豆反。</span>宫室不观，<span class="q">观，台榭。○观，古乱反，注同。榭音谢。</span>舟车不饰，衣服财用，择不取费。<span class="q">选取坚厚，不尚细靡。○费，芳味反。</span>在国，天有菑疠，<span class="q">疠，疾疫也。○菑音灾。疠，本或作“天无菑疠”，非，疫音役。</span>

[疏]“在国天有菑疠”。○正义曰：“在国”与“在军”相对，“天有菑疠”与下句相连，言有菑疠之时，亲自巡孤寡，共其乏困也。本或作“天无”，误耳。



亲巡其孤寡而共其乏困。在军，熟食者分，而后敢食。<span class="q">必须军士皆分熟食，不敢先食。分，犹徧也。○共音恭。熟食者分，如字。一读以“分”字连下句。徧音遍。</span>

[疏]注“必须”至“徧也”。○正义曰：《孙武兵书》云：“军井未达，将不言渴；军灶未炊，将不言饥。”故阖闾在军，如良将之法，必须军士皆分热食然后敢食，王不先自食也。服虔云：“以其半分军士，而后自食其馀，若单醪注流也。”杜以分王半食，不足遍及军人，且所尝珍异，乃得卒乘与焉，王所自食，不得分军士也，故显而异之。分犹遍也，待遍熟食，王乃自食也。



其所尝者，卒乘与焉。<span class="q">所尝甘珍，非常食。○卒，子忽反。乘，绳证反。与音预。</span>勤恤其民，而与之劳逸，是以民不罢劳，死不知旷。<span class="q">知身死不见旷弃。○罢音皮。</span>吾先大夫子常易之，所以败我也。<span class="q">易，犹反也。</span>今闻夫差，次有台榭陂池焉，<span class="q">积土为高曰台，有木曰榭，过再宿曰次。○陂，彼宜反。</span>

[疏]注“积土”至“曰次”。○正义曰：《释宫》云：“阇谓之台。”郭璞云：“积土四方也。”又云：“有木者谓之榭。”李巡云：“台上有屋谓之榭。”又曰：“无室曰榭，四方而高曰台。”庄三年传例曰：“凡师，一宿为舍，再宿为信，过信为次。”孔安国《尚书传》云：“泽彰曰陂，停水曰池。”言夫差所停三日，则役民为此也。



宿有妃嫱嫔御焉。<span class="q">妃嫱，贵者。嫔御，贱者。皆内官。○嫱，本又作墙，或作墙，在羊反。嫔，毗人反。</span>

[疏]注“妃嫱”至“内官”。○正义曰：《曲礼》云：“天子之妃曰后。”则妃，上下通名也。《释诂》云：“妃、合、会，对也。妃，媲也。”是匹对於夫妇，官之最贵者也。嫱在妃下，次於妃也。《周礼》有九嫔、女御。以有四名，分为三等，故言王嫱贵者，嫔御贱者，皆妇官之名。《周礼》无嫱，盖后世为之名。汉有掖庭王嫱，是因於古也。



一日之行，所欲必成，玩好必从。珍异是聚，观乐是务。视民如雠，而用之日新。夫先自败也已，安能败我？”<span class="q">为二十二年越灭吴起本。○好，呼报反。夫先自败也巳，夫音扶；本或作“夫差先自败者”，非。</span>

冬，十一月，晋赵鞅伐朝歌。<span class="q">讨范、中行氏。</span>

【经】二年，春，王二月，季孙斯、叔孙州仇、仲孙何忌帅师伐邾，取漷东田及沂西田。<span class="q">（邾人以赂，取之易也。○漷，火虢反，又音郭。沂，鱼依反。易，以豉反。）</span>癸巳，叔孙州仇、仲孙何忌及邾子盟于句绎。<span class="q">（句绎，邾地。取邑，盟以要之。○句，古侯反。绎音亦。要，以遥反。）</span>

[疏]注“句绎”至“要之”。正义曰：既取其田，虑后悔竞，故共盟以要之。伐则三卿，盟唯二卿者，服虔云：“季孙尊卿，敌服先归，使二子与之盟。”《穀梁传》曰：“三人伐而二人盟何？各盟其得也。”其意言季孙不得田，故不与盟也。案十四年小邾射以句绎来奔，则句绎，小邾地也。注言“邾地”者，以传云“伐邾，邾人爱其土，赂以漷、沂之田而受盟”。被伐受盟，则盟在邾地，犹若成二年楚人伐我师于蜀，公及楚公子婴齐盟于蜀之类是也。邾与小邾，国竟相近，句绎所属，亦无定准，犹齐、鲁汶阳之田，莒、鲁争郓之事，一彼一此，岂有常乎？而刘炫以句绎为小邾地，而规杜，非也。



夏，四月，丙子，卫侯元卒。<span class="q">定四年盟皋鼬。</span>

[疏]注“定四年盟皋鼬”。○正义曰：元以昭八年即位，三十二年大夫盟于狄泉，以未告公而公薨，故不数。



滕子来朝。<span class="q">无传。</span>

晋赵鞅帅师纳卫世子蒯聩于戚。

[疏]“卫世子”。○正义曰：世子者，父在之名。蒯聩父既死矣，而称世子者，晋人纳之，以世子告，言是正世子，以示宜为君也。《春秋》以其本是世子，未得卫国，无可褒贬，故因而书“世子”耳。



秋，八月，甲戌，晋赵鞅帅师及郑罕达帅师战于铁，郑师败绩。<span class="q">皆陈曰战。大崩曰败绩。铁在戚城南。罕达，子皮孙。○铁，天结反。陈，直觐反。</span>冬，十月，葬卫灵公。<span class="q">无传。七月而葬，缓。</span>

十有一月，蔡迁于州来。<span class="q">畏楚而请迁，故以自迁为文。</span>蔡杀其大夫公子驷。<span class="q">怀土而欺大国，故罪而书名。</span>

【传】二年，春，伐邾，将伐绞。<span class="q">（绞，邾邑。○绞，古卯反。）</span>邾人爱其土，故赂以漷、沂之田而受盟。

初，卫侯游于郊，子南仆。<span class="q">子南，灵公子郢也。仆，御也。○郢，以井反。</span>公曰：“余无子，将立女。”<span class="q">蒯聩奔，无大子。○女音汝。</span>不对。他日，又谓之。对曰：“郢不足以辱社稷，君其改图。君夫人在堂，三揖在下，<span class="q">三揖，卿、大夫、士。○揖，一入反。</span>

[疏]注“三揖卿大夫士”。○正义曰：《周礼·司士》云：“孤卿特揖，大夫以其等旅揖，士旁三揖。”郑玄云：“特揖，一一揖之。”旅，众也，大夫爵同者，众揖之。三揖者，士有上、中、下。”郑众云：“卿、大夫、士，皆君之所揖礼，《春秋传》所谓‘三揖在下’。”服虔云：“三揖，卿、大夫、士。士揖庶姓，时揖异姓，天揖同姓。”



君命衹辱。”<span class="q">言立適当以礼，与内外同之。今君私命，事必不从，適为辱。○祇音支。適，丁历反。下“適孙”同。</span>夏，卫灵公卒。夫人曰：“命公子郢为大子，君命也。”对曰：“郢异於他子，<span class="q">言用意不同。</span>且君没於吾手，若有之，郢必闻之。<span class="q">言当以临没为正。</span>且亡人之子辄在。”<span class="q">辄，蒯聩之子出公也，灵公適孙。</span>乃立辄。六月，乙酉，晋赵鞅纳卫大子于戚。宵迷，阳虎曰：“右河而南，必至焉。”<span class="q">是时河北流过元城界，戚在河外，晋军巳渡河，故欲出河右而南。</span>

[疏]注“是时”至“而南”。○正义曰：《土地名》云：“河经河内之南界，东北经汲郡、魏郡、顿丘、阳平、平原、乐陵之东南入海。”是言晋时河所经也。春秋之时，河未必然，故云“是时河北流过元城界”，与晋时河道异也。《土地名》又云：“戚，顿丘卫县西戚城，在枯河东。”是春秋时戚在河东也。从晋而言，河西为内，东为外，故云“戚在河外”也。是时晋军巳渡河矣，师人皆迷，不知戚处。阳虎忆其渡处在戚之北，河既北流，据水所向，则东为右，故欲出河右而南行也。



使大子絻，<span class="q">絻者，始发丧之服。○絻音问。丧音桑。</span>

[疏]注“絻者始发丧之服”。○正义曰：《士丧礼》：“既小敛，主人括发袒，众主人免于房。”郑玄云：“括发者，去笄纚而紒也。众主人免者，齐衰将袒，以免代冠。冠，服之尤尊，不以袒也。”又《奔丧之礼》：“至於家，入门哭尽哀，括发袒。自齐衰以下，入门哭尽哀，免麻于序东。”如彼礼文，则主人当括发，齐衰以下乃免。此“大子絻”者，礼，不至丧所，不括发，故以絻代之耳。灵公以四月卒，今以六月而大子絻，故云：絻，始发丧之服也。远道不临丧者，不得括发，故始发丧服絻也。郑玄注《士丧礼》云：“免之制未闻，旧说以为如冠状，广一寸。《丧服小记》曰：‘斩衰括发以麻，免而以布。’此用麻布为之，状如今之著幓头矣。自项中而前交於额上，郤绕紒也。”



八人衰绖，伪自卫逆者，<span class="q">欲为卫人逆，故衰绖成服。○衰，七雷反。绖，田结反。</span>告於门，哭而入，遂居之。

秋，八月，齐人输范氏粟，郑子姚、子般送之。<span class="q">子姚，罕达。子般，驷弘。○般音班。</span>士吉射逆之，赵鞅御之，遇於戚。阳虎曰：“吾车少，以兵车之旆与罕、驷兵车先陈。<span class="q">旆，先驱车也。以先驱车益以兵车以示众。○陈，直觐反，下注同。</span>罕、驷自后随而从之，彼见吾貌，必有惧心，<span class="q">晋人先陈，郑人随之，不知其虚实，见车多必惧。</span>於是乎会之，<span class="q">会，合战。</span>必大败之。”从之。卜战，龟焦。<span class="q">兆不成。</span>乐丁曰：“《诗》曰：‘爰始爰谋，爰契我龟。’<span class="q">乐丁，晋大夫。《诗·大雅》。言先人事，后卜筮。○契，苦计反，又苦结反。</span>

[疏]“诗曰”至“我龟”。○正义曰：《诗·大雅·绵》之篇，美太王迁岐之事。爰，於也。既见周原之地肥美可居，於是始集豳人从己者，於是与谋议。人谋既从，於是契灼我龟而卜之。言先人谋，后卜筮也。



谋协以故兆，询可也。”<span class="q">询，谘询也。故兆，始纳卫大子，卜得吉兆。言今既谋同，可不须更卜。○谋协以故兆，绝句。询可也，思遒反。</span>简子誓曰：“范氏、中行氏反易天明，<span class="q">不事君也。</span>

[疏]“反易天明”。○正义曰：天有尊卑，人有上下。下事上，臣事君，法则天之明道；臣不事君，是反易天之明道也。



斩艾百姓，欲擅晋国而灭其君。寡君恃郑而保焉。今郑为不道，弃君助臣，二三子顺天明，从君命，经德义，除诟耻，在此行也。克敌者，上大夫受县，下大夫受郡，<span class="q">《周书·作雒篇》：千里百县，县有四郡。○艾，鱼废反。擅，市战反。而灭其君，灭或作戕，音残。诟，呼豆反，又音苟。雒音洛。千里百县，县方百里；县有四郡，郡方五十里。</span>

[疏]“经德义”。○正义曰：此“经德义”与传“经国家”、《诗·序》“经夫妇”皆意同也。“经”谓经纪营理之。不除君恶，则德义废矣，宜经纪德义，使不坏也。○“克敌”至“受郡”。○正义曰：“上大夫”、“下大夫”谓於大夫之内分为上下，其上大夫非卿也。此言先无田禄者，若能克敌，得此赏也。○注“周书”至“四郡”。○正义曰：《周礼·小司徒》云：“九人为井，四井为邑，四邑为丘，四丘为甸，四甸为县，四县为都。”郑玄云：“邑方二里，丘方四里，甸方八里，旁加一里，则方十里，为一成。县方二十里，都方四十里，四都方八十里，旁加十里，乃得方百里，为一同也。”如彼文，则县方二十里耳。《周礼》又无郡，不可用以解此，故引《周书》解之。或曰，《周书》者，孔子删《尚书》之馀。今案其存者，其文非《尚书》之类。其《作雒篇》有此言。方千里者为方百里者百，千里百县，则县方百里。计成方十里，出车一乘，县方百里，则出车百乘也。昭五年传云，晋有四十县，遗守四千乘。是县别有百乘，与《作雒》之言合也。上大夫受县，县则为百乘之家，言得进为卿也。县有四郡，则郡方五十里，下大夫得此方五十里之采邑。



士田十万，<span class="q">千万亩也。</span>

[疏]注“十万亩”。○正义曰：《王制》云：“方一里者为田九百亩，方十里者为方一里者百，为田九万亩。”则士田十万，为方千里有馀。



庶人工商遂，<span class="q">得遂进仕。</span>人臣隶圉免。<span class="q">去斯役。○厮役如字，字又作斯，音同；何休注《公羊》云：“艾草为防者曰厮，汲水浆者曰役”；苏林注《汉书》云：“厮，取薪者”；韦昭云：“析薪曰厮。”</span>志父无罪，君实图之。<span class="q">志父，赵简子之一名也。言巳事济，君当图其赏。○志父音甫。服云：赵鞅入晋阳以畔，后得归，改名志父。《春秋》仍旧，犹书赵鞅。</span>

[疏]注“志父”至“其赏”。○正义曰：《牧誓》武王誓众，尚自称名，况以人臣誓众，固当自称名矣。知志父是简子名也。简子名鞅，又名志父者，服虔云：“赵鞅入于晋阳以叛，诸侯之策书曰‘晋赵鞅以叛’。既复，更名志父。”或当然也。楚公子围弑君取国，改名曰虔，经即书虔；公子弃疾弑君取国，改名曰居，经即书居；今赵鞅改名志父，经书犹云赵鞅者，彼楚子既为国君，臣下以所改之名告於邻国，故得书所改之名。赵鞅人臣，家国不为之讳，仍以赵鞅名告，故书鞅也。鞅言“君实图之”，言巳事济，君当谋其赏也。简子言此君当谋其赏者，言君当赏其在下，副上所誓之言，欲使在下信之，非欲自求赏也。



若其有罪，绞缢以戮，<span class="q">绞，所以缢人物。○缢，一赐反。戮音六。</span>桐棺三寸，不设属辟，<span class="q">属辟，棺之重数。王棺四重，君再重，大夫一重。○桐棺三寸，《礼记》云：“夫子制於中都，四寸之棺，五寸之椁，以斯知不欲速朽也。”郑康成注云：“此庶人之制也。”案礼，上大夫棺八寸，属六寸；下大夫棺六寸，属四寸。无三寸棺制也。棺用难朽之木，桐木易坏，不堪为棺，故以为罚。墨子尚俭，有“桐棺三寸”。不设属，音烛，注同，次大棺也。辟，步历反，注同，亲身棺也。礼，大夫无辟。重，直龙反，下同。王棺四重，《礼记》云：“水兕革棺被之，其厚三寸，杝棺一，梓棺二。”杝棺，辟也。梓棺二，属与大棺也。被水牛及兕之革为一重，辟为二重，属为三重，大棺为四重。君再重，君谓侯、伯、子、男、侯、伯巳下无革棺，属与辟为一重，大棺为再重。上公则唯无水革耳，兕革与辟为一重，属为再重，大棺为三重。大夫一重，大夫唯属与大棺为一重。今云“不设辟”者，时僣耳，非正礼也。</span>

[疏]注“属辟”至“一重”。正义曰：《礼·丧大记》云：“君大棺八寸，属六寸，椑四寸。上大夫大棺八寸，属六寸。下大夫大棺六寸，属四寸。”是属辟为棺之重数也。《大记》之文，从外向内，大棺之内有属，属之丙有椑。椑，亲身之棺。郑玄云：“椑，坚著之意也。”如记文，大夫无椑。今简子自言有罪始不设辟者，郑玄云：“赵简子云‘不设属椑’，时僣也。”为时僣日久，自言无罪则僣设，有罪乃不设耳。记言“士棺六寸”，《檀弓》又云：“夫子为中都宰，制四寸之棺，五寸之椁。”郑玄云：“为民作制。”民犹四寸，简子言三寸者，亦示其罚之重，令制度卑於民也。记有杝棺、梓棺，杝谓椵也，不以桐为棺。简子言桐棺者，郑玄云：“凡棺用能湿之物，梓、椵能湿，故礼法尚之。”桐易腐坏，亦以桐为罚也。《檀弓》又云：“天子之棺四重。”郑玄云：“尚深邃也。诸公三重，诸侯再重，大夫一重，士不重。”又云：“水兕革棺被之，其厚三寸，杝棺一，梓棺二，四者皆周。”郑玄云：“以水牛、兕牛之革以为棺被，革各厚三寸，合六寸也，此为一重。”杝棺一，所谓椑棺也。椊棺二，所谓属与大棺也。《檀弓》之文，自内向外，水牛之革，一也，兕牛之革，二也，二者相袭乃得为重，故以此二者为一重也。又有椑也，属也，大棺也，此是天子四重。为数五棺，为四重也。《丧大记》之文，君有大棺也，椑也，属也；大夫有大棺也，属也。郑玄注《檀弓》“天子之棺四重”，以是差之，上公革棺不被，三重也；诸侯无革棺，再重也；大夫无椑，一重也；士无属不重也。是上公数四棺，为三重；诸侯数三棺，为再重；大夫数二棺，为一重；士以一棺，为一重也。杜之此注，惟无上公、士耳，其言重数与郑同也。若然，《礼器》云：天子葬五重，诸侯葬三重，大夫葬再重，以多为贵也。彼重亦当谓棺，而其数皆较一者，郑玄云：“天子葬五重者，谓杭木与茵也。葬者杭木在上，茵在下。”然则茵以藉棺，杭为负土，天子乃诸侯、大夫皆数彼以增棺数，故皆多较一也。杜言此棺之重数者，以明不设属辟为罚也。



素车朴马，<span class="q">以戴柩。○朴，普卜反。柩，其又反。</span>

[疏]“素车朴马”。○正义曰：素车，无饰，谓不以翣、柳饰车也。《曲礼》云：“大夫去国，为位而哭，乘髦马。”郑玄云：“髦马，不鬄落也。”则此朴马亦谓不鬄落，用此以载柩也。《杂记》称：“士丧有与天子同者三：其终夜燎，及乘人，专道而行。”然则柩皆人挽，此用车马载者，礼言乘人设法许之耳，道远者当用牛马，且此言亦为罚也。



无入于兆，<span class="q">兆，葬域。</span>

[疏]“无入于兆”。○正义曰：《周礼·冢人》云：“凡死於兵者，不入兆域。”郑玄云：“战败无勇，投诸茔外以罚之。”此言不入兆域，亦罚也。



下卿之罚也。”<span class="q">为众设赏，自设罚，所以能克敌。○为，于伪反。</span>甲戍，将战，邮无恤御简子，卫太子为右。<span class="q">邮无恤，王良也。○邮音尤。</span>

[疏]注“邮无恤王良也”。○正义曰：下云子良授绥，是也。服虔云：王良也。《孟子》说王良善御之事。古者车驾四马，御之为难，故为六艺之一。王良之善御，最有名，於书传多称之。《楚辞》云：“当世岂无骐骥兮？诚无王良之善御。见执辔者非其人兮，故驹跳而远去。”



登铁上，<span class="q">铁，丘名。</span>望见郑师众，大子惧，自投于车下。子良授大子绥而乘之，曰：“妇人也。”<span class="q">言其怯。○怯，去业反。</span>

[疏]“授大子绥”。○正义曰：《曲礼》云：“凡仆人之礼，必授人绥。”《论语》称孔子上车，“必正立，执绥”而升。绥者，挽以上车之索，故授之使之升也。《少仪》云：“仆者右带剑，负良绥，申之面，杝诸幦。”郑玄云：“面，前也。幦，覆苓也。良绥，君绥也。负之由左肩上入右腋下，申之於前覆苓上也。”



简子巡列，曰：“毕万，匹夫也，七战皆获，有马百乘，死於牖下。<span class="q">毕万，晋献公卿也。皆获，有功。死於牖下，言得寿终。○乘，绳证反。牖，羊九反。</span>

[疏]“有马”至“牖下”。○正义曰：襄二十七年传曰：“唯卿备百邑。”注云：“一乘之邑也。”《坊记》云：“家富不过百乘。”百乘，卿之极制也。《檀弓》云：“饭於牖下，小敛於户内，大敛於阼，殡於客位，祖於庭，葬於墓，所以即远也。”则礼之正法死於牖下。



群子勉之，死不在寇。”<span class="q">言有命。</span>繁羽御赵罗，宋勇为右。<span class="q">三子，晋大夫。</span>罗无勇，麇之。<span class="q">麇，束缚也。○麇，丘陨反，注同。</span>吏诘之，御对曰：“痁作而伏。”<span class="q">痁，疟疾也。○诘，起吉反。痁，诗占反。疟，鱼略反。</span>卫大子祷曰：“曾孙蒯聩，敢昭告皇祖文王、<span class="q">周文王。皇，大也。○祷，丁老反，一音丁报反。</span>

[疏]“卫大”至“襄公”。○正义曰：礼於曾祖以上冒称曾孙。此虽并告三祖，对文王、康叔称曾孙也。《晋语》说此事於襄公之下，又有“昭考灵公”。《国语》与传异者多矣，此下云“无作三祖羞”，是无昭考也。



烈祖康叔、<span class="q">烈，显也。</span>文祖襄公：<span class="q">继业守文，故曰文祖。蒯聩，襄公之孙。</span>郑胜乱从，<span class="q">胜，郑声公名。释君助臣，为从於乱。</span>晋午在难，<span class="q">午，晋定公名。○难，乃旦反，下注“为难”同。</span>不能治乱，使鞅讨之。<span class="q">鞅，简子名。</span>蒯聩不敢自佚，备持矛焉。<span class="q">戎右持矛。○佚音逸。矛，亡侯反。</span>敢告无绝筋，无折骨，无面伤，以集大事，无作三祖羞。<span class="q">集，成也。○筋，居银反。</span>大命不敢请，佩玉不敢爱。”<span class="q">不敢爱，故以祈祷。</span>

[疏]“大命”至“敢爱”。○正义曰：上言“无绝筋、无折骨”，谓军之士众，无令损伤，以成大事。此云“大命不敢请”者，谓巳之身命，不敢私请，苟以求生。“佩玉不敢爱”，《尚书·金縢》称周公植璧秉珪以告大王、王季、文王，是祷请用玉也。在军无珪璧，故以佩玉。



郑人击简子，中肩，毙于车中，<span class="q">毙，踣也。○中肩，丁仲反。毙，婢世反，本亦作獘。踣，蒲北反。</span>获其蜂旗。<span class="q">蜂旗，旗名。○蜂，芳恭反。</span>大子救之以戈，郑师北，获温大夫赵罗。<span class="q">罗无勇，故郑师虽北，犹获罗。</span>大子复伐之，郑师大败，获齐粟千车。赵孟喜曰：“可矣。”<span class="q">赵孟，简子也。喜大子前怯，今更勇。○复，扶又反。</span>傅傁曰：“虽克郑，犹有知在，忧未艾也。”<span class="q">傅傁，简子属也。言知氏将为难，后竟有晋阳之患。○傁，素口反；又作叟。有知，音智。艾，鱼废反，又五盖反。</span>初，周人与范氏田，公孙尨税焉，<span class="q">尨，范氏臣，为范氏收周人所与田之税。○尨，武江反。税，始锐反。为，于伪反，下文“为其注”同。</span>赵氏得而献之。<span class="q">得尨以献简子。</span>吏请杀之，赵孟曰：“为其主也，何罪？”止而与之田。<span class="q">还其所税。</span>及铁之战，以徒五百人宵攻郑师，取蜂旗於子姚之幕下，献，曰：“请报主德。”追郑师，姚、般、公孙林殿而射，前列多死。<span class="q">晋前列。○幕音莫。姚、般，子姚、子般。殿，丁电反。射，食亦反。</span>赵孟曰：“国无小。”<span class="q">言虽小国，犹有善射者。</span>既战，简子曰：“吾伏弢呕血，<span class="q">弢，弓衣。呕，吐也。○弢，吐刀反。呕，本又作〈口咎〉，乌口反。吐，他路反。</span>鼓音不衰，今日我上也。”<span class="q">我功为上。</span>大子曰：“吾救主於车，退敌於下，我，右之上也。”邮良曰：“我两靷将绝，吾能止之，<span class="q">止，使不绝。○靷，以刃反。</span>我，御之上也。”驾而乘材，两靷皆绝。<span class="q">材，横木。明细小也。传言简子不让下自伐。</span>

[疏]“两靷”至“皆绝”。○正义曰：古之驾四马者，服马夹辕，其颈负轭，两骖在旁挽靷助之，《诗》所谓“阴靷鋈续”是也。《说文》云：“靷，引轴也。”僖二十八年注云：“在胸曰靷。”然则此皮约马胸而引车轴也。两靷将绝而能制焉，言其御之和也。“驾而乘材”，材谓横地细小之木也。乘小木而靷绝，示其将绝之验也。



吴洩庸如蔡纳聘，而稍纳师。师毕入，众知之。<span class="q">元年，蔡请迁于吴，中悔，故因聘袭之。○洩，息列反，一音息引反，未详。中，丁仲反。</span>蔡侯告大夫，杀公子驷以说。<span class="q">杀驷以说吴，言不时迁，驷之为。</span>哭而迁墓。<span class="q">将迁，与先君辞，故哭。</span>冬，蔡迁于州来。

【经】三年，春，齐国夏、卫石曼姑帅师围戚。<span class="q">（曼姑为子围父，知其不义，故推齐使为兵首。戚不称卫，非叛人。○曼音万。为子，于伪反。）</span>

[疏]注“曼姑”至“叛人”。正义曰：春秋行兵征伐，自非霸王之命，诸国共行，皆以主兵为首。此围戚实出卫意，引齐使之助己，计应曼姑为首，而序在齐下者，曼姑为子围父，知其不义，推齐使为兵首，故先书齐也。《穀梁传》曰：“此卫事也，其先国夏何也？子围父也。”是先儒及杜皆同《穀梁》之说也。宋鱼石去而复入，据宋之彭城，襄元年经书“围宋彭城”，传曰：“非宋地，追书也。於是为宋讨鱼石，故称宋，且不登叛人也。”此蒯聩在戚，齐、卫围之，与围宋彭城事类同矣。彭城称宋，此不称卫者，蒯聩据戚与辄争国，非是叛人，故不须系之卫也。《公羊传》曰：“齐国夏曷为与卫石曼姑帅师围戚？伯讨也。此其为伯讨奈何？曼姑受命乎灵公而立辄，以曼姑之义，为固可以距之也。辄者曷为者也？蒯聩之子也。然则曷为不立蒯聩而立辄？蒯聩为无道，灵公逐蒯聩而立辄。然则辄之义可以立乎？曰：可。其可奈何？不以父命辞王父命，以王父命辞父命，是父之行乎子也。不以家事辞王事，以王事辞家事，是上之行乎下也。”其意言灵公废蒯聩，不用使之得国。辄不以国与蒯聩，是灵公之命行於蒯聩也。立为国君，是王事也；以国与父，是私事也。不以国与父，是天子之命行於诸侯也。如《公羊》之言，则辄义可以距父，围戚不为不义。而杜言曼姑“知其不义”，则辄不合距父，意与《公羊》异者，据《左传》，公子郢让国不受，然后立辄。然则辄之立也。以周礼，无適子，则立適孙。缘是以得立耳，非有灵公之命使立之也。为辄之义，自可让而不受。以巳是適孙，缘有可立之势，贪国以距父耳，非有灵公之命、天子之敕，使之距蒯聩也。《论语》说此事云：“冉有曰：‘夫子为卫君乎？’子贡曰：‘诺。吾将问之。’入曰：‘伯夷、叔齐何人也？’曰：‘古之贤人也。’曰：‘怨乎？’曰：‘求仁而得仁，又何怨乎？’出曰：‘夫子不为也。’”孔子意不助辄，明是辄为不义，故曼姑自知不义，推齐为主。



夏，四月，甲午，地震。<span class="q">无传。</span>

五月，辛卯，桓宫、僖宫灾。<span class="q">天火曰灾。</span>

季孙斯、叔孙州仇帅师城启阳。<span class="q">无传。鲁党范氏，故惧晋，比年四城。启阳，今琅邪开阳县。</span>

宋乐髡帅师伐曹。<span class="q">无传。○髡，苦孙反。</span>

秋，七月，丙子，季孙斯卒。

蔡人放其大夫公孙猎于吴。<span class="q">无传。公子驷之党。</span>

冬，十月，癸卯，秦伯卒。<span class="q">无传。不书名，未同盟。</span>

叔孙州仇、仲孙何忌帅师围邾。<span class="q">无传。</span>

【传】三年，春，齐、卫围戚，求援于中山。<span class="q">（中山，鲜虞。）</span>

夏，五月，辛卯，司铎火。<span class="q">司铎，宫名。○铎，待洛反。</span>

[疏]注“司铎宫名”。○正义曰：僖二十年，西宫灾，书之。此不书者，西宫，公之西宫，亲近逼君，忽被天火，故重而书之。此司铎虽是公小宫，在公宫之后，非君来往之急，又是人火，所以轻而不书。或可举庙重以略之。



火逾公宫，桓、僖灾。<span class="q">桓公、僖公庙。</span>

[疏]“桓僖灾”。○正义曰：传言火，而经书灾者，司铎初被人火，火越宫而至庙。以火逾宫，故以灾言之。



救火者皆曰顾府。<span class="q">言常人爱财。</span>南宫敬叔至，命周人出御书，俟於宫，<span class="q">敬叔，孔子弟子南宫阅。周人，司周书典籍之官。御书，进於君者也。使待命於宫。○阅音悦。</span>曰：“庀女，而不在，死。”<span class="q">庀，具也。○庀，匹婢反。女音汝。</span>子服景伯至，命宰人出礼书，<span class="q">景伯，子服何也。宰人，冢宰之属。</span>以待命。命不共，有常刑。<span class="q">待求之命。○共音恭。</span>校人乘马，巾车脂辖，<span class="q">校人，掌马。巾车，掌车。乘马，使四匹相从，为驾之易。○校，户教反，注及下同。乘，绳证反，注及下皆同。辖，户瞎反，本又作鎋，同。为，于伪反。易，以豉反。</span>百官官备，府库慎守，官人肃给。<span class="q">国有火灾，恐有变难，故慎为备。○难，乃旦反。</span>济濡帷幕，郁攸从之。<span class="q">郁攸，火气也。濡物於水，出用为济。○济，子细反，又子礼反，注同。帷，位悲反。幕音莫。攸音由。</span>蒙葺公屋，<span class="q">以濡物冒覆公屋。○葺，七入反，一音子入反。</span>自大庙始，外内以悛。<span class="q">悛，次也。先尊后卑，以次救之。○悛，大全反。</span>助所不给。有不用命，则有常刑，无赦。公父文伯至，命校人驾乘车。<span class="q">乘车，公车。</span>季桓子至，御公立于象魏之外，<span class="q">象魏，门阙。</span>命救火者，伤人则止，财可为也。命藏象魏，<span class="q">《周礼》，正月县教令之法于象魏，使万民观之，故谓其书为象魏。○县音玄。</span>

[疏]注“周礼”至“象魏”。正义曰：《周礼·大宰》云：“正月之吉，始和，布治于邦国都鄙，乃县治象之法于象魏，使万民观治象。浃日而敛之。”郑玄云：“正月，周之正月。吉，谓朔日。大宰以正月朔日布王治之事於天下，至正岁又书而县于象魏，使万民观焉。凡治有故，言‘始和’者，若改造云尔。郑众云：‘从甲至甲，谓之浃日，凡十日。’”其《地官》、《夏官》、《秋官》皆有此言：《地官》云：“布教县教象”；《夏官》云：“布政县政象”；《秋官》云：“布刑县刑象。”各县所掌之事为异，其文悉同。唯《春官》不县者，以礼法一颁，百事皆足，不可又县，故不县之。杜总彼意言“县教令之法”，彼所县者皆是教令之事故也。由其县于象魏，故谓其书为象魏，命藏其书也。彼言朔日县之，十日即敛之，则救火之时，其书久巳藏矣。而此立象魏之外，方始命藏此书者，象魏是县书之处，见其处而念及其书，非始就县处敛藏之。



曰：“旧章不可亡也。”富父槐至，曰：“无备而官办者，犹拾沈也。”<span class="q">槐，富父终生之后。沈，汁也。言不备而责办，不可得。○父音甫。槐音怀。官办，办具之办，注并同。拾音十。沈，尺审反；北土呼汁为沈。</span>於是乎去表之槁，<span class="q">表，表火道。风所向者，去其槁积。○去，起吕反，注同。槁，古老反，注同。向，许亮反。积，子赐反。</span>道还公宫。<span class="q">开除道，周匝公官，使火无相连。○还，本又作环，户关反，又音患，注同。</span>孔子在陈，闻火，曰：“其桓、僖乎！”<span class="q">言桓、僖亲尽而庙不毁，宜为天所灾。</span>

[疏]注“言桓”至“所灾”。○正义曰：礼，诸侯亲庙四焉，高祖之父，即当毁其庙。计桓之於哀，八世祖也，僖，六世祖也，亲尽而庙不毁，言其宜为天所灾也。所以不毁者，服虔云：“季氏出桓公，又为僖公所立，故不毁其庙。”其意或然。《公羊传》曰：“此皆毁庙也，其言灾何？复立也。曷为不言其复立？《春秋》见者不复见也。何以不言及？敌也。”其意言哀公更立之，不可通於《左氏》，故以为元不毁耳。服虔又云：“俱在迭毁，故不言及。”杜无说，或当同时灾。无先后，故不言及。



刘氏、范氏世为婚姻，<span class="q">刘氏，周卿士。范氏，晋大夫。</span>苌弘事刘文公，<span class="q">为之属大夫。</span>故周与范氏。赵鞅以为讨。<span class="q">责周与范氏。</span>六月，癸卯，周人杀苌弘。<span class="q">终违天之祸。</span>

[疏]“苌弘”至“苌弘”。○正义曰：文公以定四年卒也，为之属大夫，谓当昭公之世也。此时文公已卒，苌弘知政。以已先事刘子，刘氏又与范氏亲，既握国权，遂与范氏。故周人杀之，以说於晋。



秋，季孙有疾，命正常曰：“无死！<span class="q">正常，桓子之宠臣，欲付以后事，故敕令勿从巳死。○令，力呈反。</span>南孺子之子，男也，则以告而立之；<span class="q">南孺子，季桓子之妻。言若生男，告公而立之。○孺，如住反。</span>女也，则肥也可。”<span class="q">肥，康子也。</span>季孙卒，康子即位。既葬，康子在朝。<span class="q">在公朝也。</span>南氏生男，正常载以如朝，告曰：“夫子有遗言，命其圉臣曰：‘南氏生男，则以告於君与大夫而立之。’今生矣，男也，敢告。”遂奔卫。康子请退。<span class="q">退，辟位也。</span>公使共刘视之，<span class="q">共刘，鲁大夫。○共音恭。</span>则或杀之矣。乃讨之。<span class="q">讨杀者。</span>召正常，正常不反。<span class="q">畏康子也。传备言季氏家事。</span>

[疏]“召正常正常不反”。○正义曰：服虔云：“召而问儿死意。”然则儿於正常去后始死，死非正常得知，召之复何所问也？当欲问不立康子之意，故正常畏康子不反。



冬，十月，晋赵鞅围朝歌，师于其南。<span class="q">范、中行所在。</span>荀寅伐其郛，<span class="q">伐其北郭围。○郛，芳夫反。</span>使其徒自北门入，已犯师而出。<span class="q">荀寅使在外救已之徒击赵氏，围之北门，因外内攻得出。</span>

[疏]“荀寅”至“而出”。○正义曰：荀寅从内伐其北郭之郛，又使其救已之徒，自外伐围郛之北门而入，因外内攻，故得出也。



癸丑，奔邯郸。十一月，赵鞅杀士皋夷，恶范氏也。<span class="q">恶范氏而杀其族，言迁怒。○恶，乌路反，注同。</span>

【经】四年，春，王二月，庚戌，盗杀蔡侯申。<span class="q">（贱者故称盗，不言弑其君，贱盗也。○盗杀，申志反。蔡侯申，今本皆如此。案宣十七年，蔡侯申卒，是文侯也。今昭侯是其玄孙，不容与高祖同名，未详何者误也。）</span>

[疏]“蔡侯申”。○正义曰：宣十七年蔡侯申卒，是文侯也。《蔡世家》云：文侯申生景侯固，固生灵侯般，般生隐大子。今昭侯申是隐大子之子。杜《世族谱》亦然。计昭侯是文侯玄孙，乃与高祖同名，周人以讳事神，二申必有误者，俱是经文，未知孰误。○注“贱者”至“盗也”。○正义曰：公孙辰、公孙姓、公孙霍虽并是弑君之党，而非弑君之首，首是公孙翩。翩贱，故称盗。不言弑其君者，贱此盗也。盗贱，不得有其君，故以盗为文，不得言弑其君。



蔡公孙辰出奔吴。<span class="q">弑君贼之党，故书名。</span>

葬秦惠公。<span class="q">无传。</span>宋人执小邾子。<span class="q">无传。邾子无道於其民，故称人以执。</span>

夏，蔡杀其大夫公孙姓、公孙霍。<span class="q">皆弑君党。○姓音生，又作生，或一音性。</span>

晋人执戎蛮子赤归于楚。<span class="q">晋耻为楚执诸侯，故称人以告，若蛮子不道於其民也。赤本属楚，故言归。○耻为，于伪反。</span>

城西郛。<span class="q">无传。鲁西郭，备晋也。</span>六月，辛丑，亳社灾。<span class="q">无传。天火也。亳社，殷社，诸侯有之，所以戒亡国。○亳，步各反。</span>

[疏]注“天火”至“亡国”。○正义曰：传例曰“天火曰灾”，知天火也。殷有天下，作都于亳，故知亳社，殷社也。盖武王伐纣，以其社班赐诸侯，使各各立之，所以戒亡国也。其社有屋，故火得焚之。《公羊传》曰：“蒲社者何？亡国之社也。社者，封也，其言灾何？亡国之社盖揜之，揜其上而柴其下。”《穀梁传》曰：“亳社者，亳之社也。亳，亡国也。亡国之社以为庙屏，戒也。其屋亡国之社，不得达上也。”说者以为立亳社於庙斗之外，以为屏蔽，使人君视之而致戒也。《左传》称“间于两社”，事当为然。《郊特牲》亦云，丧国之社，屋之不受天阳，故灾其屋也。



秋，八月，甲寅，滕子结卒。<span class="q">无传。同盟於皋鼬。</span>

冬，十有二月，葬蔡昭公。<span class="q">无传。乱故，是以缓。</span>

葬滕顷公。<span class="q">无传。</span>

【传】四年，春，蔡昭侯将如吴。诸大夫恐其又迁也，承，<span class="q">（承音惩，盖楚言。○惩，直升反。）</span>

[疏]注“承音惩盖楚言”。○正义曰：惩创往年之迁，恐其更复迁徙。承、惩音相近，盖是楚人之言，声转而字异耳。



公孙翩逐而射之，入於家人而卒。<span class="q">翩，蔡大夫。○翩音篇。射，食亦反，下同。</span>

[疏]“入於家人而卒”。○正义曰：言“将如吴”，巳適吴矣，翩在路逐而杀之，遂入于凡人之家。言此者，说其非理之意。



以两矢门之，众莫敢进。<span class="q">翩以矢自守其门。</span>文之锴后至，<span class="q">锴，蔡大夫。○锴音楷，又音皆，又客骇反。</span>曰：“如墙而进，多而杀二人。”<span class="q">并行如墙俱进。○并，步顶反。</span>锴执弓而先，翩射之，中肘。锴遂杀之。故逐公孙辰而杀公孙姓、公孙盱。<span class="q">盱，即霍也。○中，丁仲反。肘，竹九反。盱，况于反。</span>

夏，楚人既克夷虎，<span class="q">夷虎，蛮夷叛楚者。</span>乃谋北方。左司马眅、申公寿馀、叶公诸梁致蔡於负函，<span class="q">三子，楚大夫也。此蔡之故地人民，楚因以为邑。致之者，会其众也。○眅，普版反，《字林》匹奸反。叶，始涉反。函音咸。</span>致方城之外於缯关。<span class="q">负函、缯关皆楚也。○缯，才陵反。</span>曰：“吴将溯江入郢，<span class="q">逆流曰溯。○溯音素。郢，以井反，又以政反。</span>将奔命焉。”为一昔之期，袭梁及霍。<span class="q">伪辞当备吴，夜结期，明日便袭梁、霍，使不知之。梁，河南梁县西南故城也。南梁有霍阳山，皆蛮子之邑也。</span>单浮馀围蛮氏，蛮氏溃。<span class="q">浮馀，楚大夫。○单音善。溃，户内反。</span>蛮子赤奔晋阴地。<span class="q">阴地，河南山北自上雒以东至陆浑。○浑，户门反。</span>司马起丰、析与狄戎，<span class="q">楚司马眅也。析县属南乡郡，析南有丰乡，皆楚邑。发此二邑人及戎狄。○析，星历反，注同。</span>以临上雒。左师军于菟和，<span class="q">菟和山在上雒东也。○菟音徒。</span>右师军于仓野，<span class="q">苍野在上雒县。</span>使谓阴地之命大夫士蔑<span class="q">命大夫，别县监尹。○监，古衔反。</span>

[疏]注“命大”至“监尹”。○正义曰：阴地者，河南山北东西横长其间非一邑也。若是典邑大夫，则当以邑冠之，乃言“阴地之命大夫”，则是特命大夫，使总监阴地，故以为别县监尹也。以其去国遥远，别为置监。楚官称尹，故以尹言之。



曰：“晋、楚有盟，好恶同之。若将不废，寡君之原也。不然，将通於少习以听命。”<span class="q">少习，商县武关也。将大开武关道以伐晋。○少，诗照反，又如字。</span>士蔑请诸赵孟，赵孟曰：“晋国未宁，安能恶於楚？必速与之！”<span class="q">未宁，时有范、中行之难。○难，乃旦反。</span>士蔑乃致九州之戎，<span class="q">九州戎在晋阴地陆浑者。</span>将裂田以与蛮子而城之，<span class="q">少许蛮子。</span>且将为之卜。<span class="q">卜城。○为，于伪反，下注同。</span>蛮子听卜，遂执之，与其五大夫，以畀楚师于三户。<span class="q">今丹水县北三户亭。○畀，必利反，与也。</span>司马致邑立宗焉，以诱其遗民，<span class="q">楚复诈为蛮子作邑，立其宗主。○复，扶又反。</span>而尽俘以归。

秋，七月，齐陈乞、弦施、卫甯跪救范氏。<span class="q">陈乞，僖子。弦施，弦多。○跪，其委反。</span>庚午，围五鹿。<span class="q">五鹿，晋邑。</span>九月，赵鞅围邯郸。冬，十一月，邯郸降。荀寅奔鲜虞，赵稷奔临。<span class="q">临，晋邑。○降，户江反。</span>十二月，弦施逆之，遂堕临。国夏伐晋，取邢、任、栾、鄗、逆畤、阴人、于、壶口。<span class="q">八邑，晋也。栾在赵国平棘县西北。鄗即高邑县也。路县东有壶口关。○堕，许规反。邢音刑。任音壬。栾，力官反。鄗，呼洛反；郭璞《三苍解诂》音臛；《字林》，火沃反；韦昭，呼告反；阚骃云，读磽确，同。骃音止。盂音于。</span>

[疏]“遂堕临”。○正义曰：稷初奔临，欲据临距国。今弦施逆稷，故纳之他邑。以临险固，故毁之。



会鲜虞，纳荀寅于柏人。<span class="q">晋邑也。今赵国柏人县也。弦施与鲜虞会也。</span>

【经】五年，春，城毗。<span class="q">（无传。备晋也。○毗，频夷反。）</span>

夏，齐侯伐宋。<span class="q">无传。</span>

晋赵鞅帅师伐卫。

秋，九月，癸酉，齐侯杵臼卒。<span class="q">再同盟也。○杵，昌吕反。臼，求又反。</span>

[疏]注“再同盟”。○正义曰：襄二十五年，崔杼弑庄公而立杵臼，昭二十八年，盟于鄟陵，定四年于皋鼬，是再同盟也。昭三十二年，大夫盟于狄泉，未告公而公薨，故不数也。



冬，叔还如齐。

闰月，葬齐景公。<span class="q">无传。</span>

【传】五年，春，晋围柏人，荀寅、士吉射奔齐。初，范氏之臣王生恶张柳朔，言诸昭子，使为柏人。<span class="q">（为柏人宰也。昭子，范吉射也。○恶，乌路反，下同。柳，良久反。）</span>昭子曰：“夫非而雠乎？”对曰：“私雠不及公，<span class="q">（公家之事也。○夫音扶。）</span>好不废过，恶不去善，义之经也，臣敢违之？”及范氏出，<span class="q">（出柏人奔齐。○好，呼报反。去，起吕反。）</span>张柳朔谓其子：“尔从主，勉之！我将止死，主生授我矣，<span class="q">（授我死节。）</span>吾不可以僣之。”遂死於柏人。<span class="q">（为吉射距晋战死。○僣，子念反，后同。为，于伪反。）</span>

夏，赵鞅伐卫，范氏之故也，遂围中牟。<span class="q">卫助范氏故也。</span>

齐燕姬生子，不成而死。<span class="q">燕姬，景公夫人。不成，未冠也。○燕，於贤反。冠，古唤反。</span>诸子鬻姒之子荼嬖，<span class="q">诸子，庶公子也。鬻姒，景公妾。荼，安孺子。○鬻音育。姒音似。荼音舒，又音徒，又丈加反。嬖，必计反。</span>诸大夫恐其为大子也，言於公曰：“君之齿长矣，未有大子，若之何？”公曰：“二三子间於忧虞，则有疾疢，亦姑谋乐，何忧於无君？”<span class="q">景公意欲立荼而未发，故以此言塞大夫请。○长，丁丈反。閒音闲，又音閒厕之间，又如字。疢，敕觐反，本或作疹，乃结反。乐音洛。</span>

[疏]“间於”至“无君”。○正义曰：公谓群臣云，若间暇於忧虞，谓国无忧虞事得间暇，则恐有疾疢，不得饮乐。今既无忧虞，又无疾疢，亦且谋乐，何忧乎无君？



公疾，使国惠子、高昭子立荼，<span class="q">惠子，国夏。昭子，高张。</span>寘群公子於莱。<span class="q">莱，齐东鄙邑。○寘，之豉反。群，或作诸。莱音来。</span>秋，齐景公卒。冬，十月，公子嘉、公子驹、公子黔奔卫，公子鉏、公子阳生来奔。<span class="q">皆景公子在莱者。○黔，巨廉反，又音琴。鉏，仕居反。</span>莱人歌之曰：“景公死乎不与埋，三军之事乎不与谋，师乎师乎，何党之乎？”<span class="q">师，众也。党，所也。之，往也。称谥，盖葬后而为此歌，哀群公子失所。○与音预，下同。埋，亡皆反。</span>

[疏]注“师众”至“失所”。○正义曰师，众；之，往，《释诂》文也。《周礼》，五百家为党，言其共居一所，故以党为名。是党为所也。经书“闰月，葬齐景公”，《长历》闰十一月，礼，葬乃有谥，此歌称谥，明是葬后。传言“冬十月”者，记公子出奔之月。其莱人之歌，在公子出奔之后。杜以文承十月之下，故云“盖”耳。《公羊》以为“丧以闰数”，谓通数闰月。《穀梁》云“不正其闰也”，谓丧事不数。左氏无传，未知所从。



郑驷秦富而侈，嬖大夫也，而常陈卿之车服於其庭。郑人恶而杀之。子思曰：“《诗》曰：‘不解于位，民之攸塈。’<span class="q">子思，子产子国参也。《诗·大雅》。攸，所也。塈，息也。○侈，昌氏反，又尺氏反。恶，乌路反。解，佳卖反。塈音许器反。</span>

[疏]“诗曰”至“攸塈”。○正义曰：《诗·大雅·嘉乐》之篇也。言在上者不解惰于其位，民之所以得安息。驷秦弃位僣上，是惰于位也。



不守其位，而能久者鲜矣。《商颂》曰：‘不僣不滥，不敢怠皇，命以多福。’”<span class="q">僣，差也。滥，溢也。皇，暇也。言驷秦违《诗》、《商颂》，故受祸。○鲜，息浅反。滥，力暂反。溢音逸。</span>

[疏]“商颂”至“多福”。○正义曰：《商颂·殷武》之篇。歌成汤之德，不僣差，不滥溢，不敢怠惰而自暇，以此之故，上天命以多福也。《诗》於“怠皇”之下，更云：“命于下国，封建厥福。”传言“命以多福”，不复具引《诗》文，取其意而言之也。杜云：“违《诗》、《商颂》”，上言《诗》，下言《颂》，以驷秦於此二诗皆违，故言违《诗》与《商颂》。